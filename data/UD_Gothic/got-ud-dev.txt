ak ana lukarnastaþin jah liuteiþ allaim þaim in þamma garda swa liuhtjai liuhaþ
izwar in andwairþja manne ei gasaiƕaina izwara goda waurstwa jah hauhjaina attan
izwarana þana in himinam ni hugjaiþ ei qemjau gatairan witoþ aiþþau praufetuns
ni qam gatairan ak usfulljan amen auk qiþa izwis und þatei usleiþiþ himins jah
airþa jota ains aiþþau ains striks ni usleiþiþ af witoda unte allata wairþiþ iþ
saei nu gatairiþ aina anabusne þizo minnistono jah laisjai swa mans minnista
haitada in þiudangardjai himine iþ saei taujiþ jah laisjai swa sah mikils
haitada in þiudangardjai himine qiþa auk izwis þatei nibai managizo wairþiþ
izwaraizos garaihteins þau þize bokarje jah Fareisaie ni þau qimiþ in
þiudangardjai himine hausideduþ þatei qiþan ist þaim airizam ni maurþrjais iþ
saei maurþreiþ skula wairþiþ stauai aþþan ik qiþa izwis þatei ƕazuh modags broþr
seinamma sware skula wairþiþ stauai iþ saei qiþiþ broþr seinamma raka skula
wairþiþ gaqumþai aþþan saei qiþiþ dwala skula wairþiþ in gaiainnan funins jabai
nu bairais aibr þein du hunslastada jah jainar gamuneis þatei broþar þeins
habaiþ ƕa bi þuk aflet jainar þo giba þeina in andwairþja hunslastadis jah gagg
faurþis gasibjon broþr þeinamma jah biþe atgaggands atbair þo giba þeina sijais
waila hugjands andastauin þeinamma sprauto und þatei is in wiga miþ imma ibai
ƕan atgibai þuk sa andastaua stauin jah sa staua þuk atgibai andbahta jah in
karkara galagjaza amen qiþa þus ni usgaggis jainþro unte usgibis þana minnistan
kintu hausideduþ þatei qiþan ist ni horinos aþþan ik qiþa izwis þatei ƕazuh saei
saiƕiþ qinon du luston izos ju gahorinoda izai in hairtin seinamma iþ jabai augo
þein þata taihswo marzjai þuk usstagg ita jah wairp af þus batizo ist auk þus ei
fraqistnai ains liþiwe þeinaize jah ni allata leik þein gadriusai in gaiainnan
jah jabai taihswo þeina handus marzjai þuk afmait þo jah wairp af þus batizo ist
auk þus ei fraqistnai ains liþiwe þeinaize jah ni allata leik þein gadriusai in
gaiainnan qiþan uh þan ist þatei ƕazuh saei afletai qen gibai izai afstassais
bokos iþ ik qiþa izwis þatei ƕazuh saei afletiþ qen seina inuh fairina
kalkinassaus taujiþ þo horinon jah sa ize afsatida liugaiþ horinoþ aftra
hausideduþ þatei qiþan ist þaim airizam ni ufarswarais iþ usgibais fraujin
aiþans þeinans aþþan ik qiþa izwis ni swaran allis ni bi himina unte stols ist
gudis nih bi airþai unte fotubaurd ist fotiwe is nih bi Iairusaulwmai unte
baurgs ist þis mikilins þiudanis nih bi haubida þeinamma swarais unte ni magt
ain tagl ƕeit aiþþau swart gataujan sijai þ þan waurd izwar ja ja ne ne iþ þata
managizo þaim us þamma ubilin ist hausideduþ þatei qiþan ist augo und augin jah
tunþu und tunþau iþ ik qiþa izwis ni andstandan allis þamma unseljin ak jabai
ƕas þuk stautai bi taihswon þeina kinnu wandei imma jah þo anþara jah þamma
wiljandin miþ þus staua jah paida þeina niman aflet imma jah wastja jah jabai
ƕas þuk ananauþjai rasta aina gaggais miþ imma twos þamma bidjandin þuk gibais
jah þamma wiljandin af þus leiƕan sis ni uswandjais hausideduþ þatei qiþan ist
frijos neƕundjan þeinana jah fiais fiand þeinana aþþan ik qiþa izwis frijoþ
fijands izwarans þiuþjaiþ þans wrikandans izwis waila taujaiþ þaim hatjandam
izwis jah bidjaiþ bi þans usþriutandans izwis ei wairþaiþ sunjus attins izwaris
þis in himinam unte sunnon seina urranneiþ ana ubilans jah godans jah rigneiþ
ana garaihtans jah ana inwindans jabai auk frijoþ þans frijondans izwis ainans
ƕo mizdono habaiþ niu jah þai þiudo þata samo taujand jah jabai goleiþ þans
frijonds izwarans þatainei ƕe managizo taujiþ niu jah motarjos þata samo taujand
sijaiþ nu jus fullatojai swaswe atta izwar sa in himinam fullatojis ist 

Atsaiƕiþ armaion izwara ni taujan in andwairþja manne du saiƕan im aiþþau laun
ni habaiþ fram attin izwaramma þamma in himinam þan nu taujais armaion ni
haurnjais faura þus swaswe þai liutans taujand in gaqumþim jah in garunsim ei
hauhjaindau fram mannam amen qiþa izwis andnemun mizdon seina iþ þuk taujandan
armaion ni witi hleidumei þeina ƕa taujiþ taihswo þeina ei sijai so armahairtiþa
þeina in fulhsnja jah atta þeins saei saiƕiþ in fulhsnja usgibiþ þus in
bairhtein jah þan bidjaiþ ni sijaiþ swaswe þai liutans unte frijond in gaqumþim
jah waihstam plapjo standandans bidjan ei gaumjaindau mannam Amen qiþa izwis
þatei haband mizdon seina iþ þu þan bidjais gagg in heþjon þeina jah galukands
haurdai þeinai bidei du attin þeinamma þamma in fulhsnja jah atta þeins saei
saiƕiþ in fulhsnja usgibiþ þus in bairhtein bidjandans uþ þan ni filuwaurdjaiþ
swaswe þai þiudo þugkeiþ im auk ei in filuwaurdein seinai andhausjaindau ni
galeikoþ nu þaim wait auk atta izwar þizei jus þaurbuþ faurþizei jus bidjaiþ ina
swa nu bidjaiþ jus atta unsar þu in himinam weihnai namo þein qimai þiudinassus
þeins wairþai wilja þeins swe in himina jah ana airþai hlaif unsarana þana
sinteinan gif uns himma daga jah aflet uns þatei skulans sijaima swaswe jah weis
afletam þaim skulam unsaraim jah ni briggais uns in fraistubnjai ak lausei uns
af þamma ubilin unte þeina ist þiudangardi jah mahts jah wulþus in aiwins amen
unte jabai afletiþ mannam missadedins ize afletiþ jah izwis atta izwar sa ufar
himinam iþ jabai ni afletiþ mannam missadedins ize ni þau atta izwar afletiþ
missadedins izwaros aþþan biþe fastaiþ ni wairþaiþ swaswe þai liutans gaurai
frawardjand auk andwairþja seina ei gasaiƕaindau mannam fastandans amen qiþa
izwis þatei andnemun mizdon seina iþ þu fastands salbo haubiþ þein jah ludja
þeina þwah ei ni gasaiƕaizau mannam fastands ak attin þeinamma þamma in fulhsnja
jah atta þeins saei saiƕiþ in fulhsnja usgibiþ þus ni huzdjaiþ izwis huzda ana
airþai þarei malo jah nidwa frawardeiþ jah þarei þiubos ufgraband jah hlifand iþ
huzdjaiþ izwis huzda in himina þarei nih malo nih nidwa frawardeiþ jah þarei
þiubos ni ufgraband nih stiland þarei auk ist huzd izwar þaruh ist jah hairto
izwar lukarn leikis ist augo jabai nu augo þein ainfalþ ist allata leik þein
liuhadein wairþiþ iþ jabai augo þein unsel ist allata leik þein riqizein wairþiþ
jabai nu liuhaþ þata in þus riqiz ist þata riqiz ƕan filu ni manna mag twaim
fraujam skalkinon unte jabai fijaiþ ainana jah anþarana frijoþ aiþþau ainamma
ufhauseiþ iþ anþaramma frakann ni maguþ guda skalkinon jah mammonin Duþþe qiþa
izwis ni maurnaiþ saiwalai izwarai ƕa matjaiþ jah ƕa drigkaiþ nih leika
izwaramma ƕe wasjaiþ niu saiwala mais ist fodeinai jah leik wastjom insaiƕiþ du
fuglam himinis þei ni saiand nih sneiþand nih lisand in banstins jah atta izwar
sa ufar himinam fodeiþ ins niu jus mais wulþrizans sijuþ þaim iþ ƕas izwara
maurnands mag anaaukan ana wahstu seinana aleina aina jah bi wastjos ƕa saurgaiþ
gakunnaiþ blomans haiþjos ƕaiwa wahsjand nih arbaidjand nih spinnand qiþ uh þan
izwis þatei nih Saulaumon in allamma wulþau seinamma gawasida sik swe ains þize
jah þande þata hawi haiþjos himma daga wisando jah gistradagis in auhn galagiþ
guþ swa wasjiþ ƕaiwa mais izwis leitil galaubjandans ni maurnaiþ nu qiþandans ƕa
matjam aiþþau ƕa drigkam aiþþau ƕe wasjaima all auk þata þiudos sokjand wait uh
þan atta izwar sa ufar himinam þatei þaurbuþ 

Jah qemun hindar marein in landa Gaddarene jah usgaggandin imma us skipa suns
gamotida imma manna us aurahjom in ahmin unhrainjamma saei bauain habaida in
aurahjom jah ni naudibandjom eisarneinaim manna mahta ina gabindan unte is ufta
eisarnam bi fotuns gabuganaim jah naudibandjom eisarneinaim gabundans was jah
galausida af sis þos naudibandjos jah þo ana fotum eisarna gabrak jah manna ni
mahta ina gatamjan jah sinteino nahtam jah dagam in aurahjom jah in fairgunjam
was hropjands jah bliggwands sik stainam gasaiƕands þan Iesu fairraþro rann jah
inwait ina jah hropjands stibnai mikilai qaþ ƕa mis jah þus Iesu sunau gudis þis
hauhistins ni balwjais mis unte qaþ imma usgagg ahma unhrainja us þamma mann jah
frah ina ƕa namo þein jah qaþ du imma namo mein Laigaion unte managai sijum jah
baþ ina filu ei ni usdrebi im us landa was uh þan jainar hairda sweine haldana
at þamma fairgunja jah bedun ina allos þos unhulþons qiþandeins insandei unsis
in þo sweina ei in þo galeiþaima jah uslaubida im Iesus suns jah usgaggandans
ahmans þai unhrainjans galiþun in þo sweina jah rann so hairda and driuson in
marein wesun uþ þan swe twos þusundjos jah afƕapnodedun in marein jah þai
haldandans þo sweina gaþlauhun jah gataihun in baurg jah in haimom jah qemun
saiƕan ƕa wesi þata waurþano jah atiddjedun du Iesua jah gasaiƕand þana wodan
sitandan jah gawasidana jah fraþjandan þana saei habaida laigaion jah ohtedun
jah spillodedun im þaiei gaseƕun ƕaiwa warþ bi þana wodan jah bi þo sweina jah
dugunnun bidjan ina galeiþan hindar markos seinos jah inngaggandan ina in skip
baþ ina saei was wods ei miþ imma wesi jah ni lailot ina ak qaþ du imma gagg du
garda þeinamma du þeinaim jah gateih im ƕan filu þus frauja gatawida jah
gaarmaida þuk jah galaiþ jah dugann merjan in Daikapaulein ƕan filu gatawida
imma Iesus jah allai sildaleikidedun jah usleiþandin Iesua in skipa aftra hindar
marein gaqemun sik manageins filu du imma jah was faura marein jah sai qimiþ
ains þize swnagogafade namin Jaeirus jah saiƕands ina gadraus du fotum Iesuis
jah baþ ina filu qiþands þatei dauhtar meina aftumist habaiþ ei qimands lagjais
ana þo handuns ei ganisai jah libai jah galaiþ miþ imma jah iddjedun afar imma
manageins filu jah þraihun ina jah qinono suma wisandei in runa bloþis jera
twalif jah manag gaþulandei fram managaim lekjam jah fraqimandei allamma
seinamma jah ni waihtai botida ak mais wairs habaida gahausjandei bi Iesu
atgaggandei in managein aftana attaitok wastjai is unte qaþ þatei jabai wastjom
is atteka ganisa jah sunsaiw gaþaursnoda sa brunna bloþis izos jah ufkunþa ana
leika þatei gahailnoda af þamma slaha jah sunsaiw Iesus ufkunþa in sis silbin þo
us sis maht usgaggandein gawandjands sik in managein qaþ ƕas mis taitok wastjom
jah qeþun du imma siponjos is saiƕis þo managein þreihandein þuk jah qiþis ƕas
mis taitok jah wlaitoda saiƕan þo þata taujandein iþ so qino ogandei jah
reirandei witandei þatei warþ bi ija qam jah draus du imma jah qaþ imma alla þo
sunja iþ is qaþ du izai dauhtar galaubeins þeina ganasida þuk gagg in gawairþi
jah sijais haila af þamma slaha þeinamma nauhþanuh imma rodjandin qemun fram
þamma swnagogafada qiþandans þatei dauhtar þeina gaswalt ƕa þanamais draibeis
þana laisari iþ Iesus sunsaiw gahausjands þata waurd rodiþ qaþ du þamma
swnagogafada ni faurhtei þatainei galaubei jah ni fralailot ainohun ize miþ sis
afargaggan nibai Paitru jah Iakobu jah Iohannen broþar Iakobis jah galaiþ in
gard þis swnagogafadis jah gasaƕ auhjodu jah gretandans jah waifairƕjandans filu
jah innatgaggands qaþ du im ƕa auhjoþ jah gretiþ þata barn ni gadauþnoda ak
slepiþ jah bihlohun ina iþ is uswairpands allaim ganimiþ attan þis barnis jah
aiþein jah þans miþ sis jah galaiþ inn þarei was þata barn ligando jah fairgraip
bi handau þata barn qaþ uh du izai taleiþa kumei þatei ist gaskeiriþ mawilo du
þus qiþa urreis jah suns urrais so mawi jah iddja was auk jere twalibe jah
usgeisnodedun faurhtein mikilai jah anabauþ im filu ei manna ni funþi þata jah
haihait izai giban matjan 

Jah usstoþ jainþro jah qam in landa seinamma jah laistidedun afar imma siponjos
is jah biþe warþ sabbato dugann in swnagoge laisjan jah managai hausjandans
sildaleikidedun qiþandans ƕaþro þamma þata jah ƕo so handugeino so gibano imma
ei mahteis swaleikos þairh handuns is wairþand niu þata ist sa timrja sa sunus
Marjins iþ broþar Iakobaus jah Iusezis jah Iudins jah Seimonis jah niu sind
swistrjus is her at unsis jah gamarzidai waurþun in þamma qaþ þan im Iesus þatei
nist praufetus unswers niba in gabaurþai seinai jah in ganiþjam jah in garda
seinamma jah ni mahta jainar ainohun mahte gataujan niba fawaim siukaim handuns
galagjands gahailida jah sildaleikida in ungalaubeinais ize jah bitauh weihsa
bisunjane laisjands jah athaihait þans twalif jah dugann ins insandjan twans
ƕanzuh jah gaf im waldufni ahmane unhrainjaize jah faurbauþ im ei waiht ni
nemeina in wig niba hrugga aina nih matibalg nih hlaif nih in gairdos aiz ak
gaskohai suljom jah ni wasjaiþ twaim paidom jah qaþ du im þisƕaduh þei gaggaiþ
in gard þar saljaiþ unte usgaggaiþ jainþro jah swa managai swe ni andnimaina
izwis nih hausjaina izwis usgaggandans jainþro ushrisjaiþ mulda þo undaro fotum
izwaraim du weitwodiþai im amen qiþa izwis sutizo ist Saudaumjam aiþþau
Gaumaurjam in daga stauos þau þizai baurg jainai jah usgaggandans meridedun ei
idreigodedeina jah unhulþons managos usdribun jah gasalbodedun alewa managans
siukans jah gahailidedun jah gahausida þiudans Herodes swikunþ allis warþ namo
is jah qaþ þatei Iohannis sa daupjands us dauþaim urrais jah duþþe waurkjand þos
mahteis in imma anþarai þan qeþun þatei Helias ist anþarai þan qeþun þatei
praufetes ist swe ains þize praufete gahausjands þan Herodes qaþ þatei þammei ik
haubiþ afmaimait Iohanne sa ist sah urrais us dauþaim sa auk raihtis Herodes
insandjands gahabaida Iohannen jah gaband ina in karkarai in Hairodiadins qenais
Filippaus broþrs seinis unte þo galiugaida qaþ auk Iohannes du Heroda þatei ni
skuld ist þus haban qen broþrs þeinis iþ so Herodia naiw imma jah wilda imma
usqiman jah ni mahta unte Herodis ohta sis Iohannen kunnands ina wair garaihtana
jah weihana jah witaida imma jah hausjands imma manag gatawida jah gabaurjaba
imma andhausida jah waurþans dags gatils þan Herodis mela gabaurþais seinaizos
nahtamat waurhta þaim maistam seinaize jah þusundifadim jah þaim frumistam
Galeilaias jah atgaggandein inn dauhtar Herodiadins jah plinsjandein jah
galeikandein Heroda jah þaim miþanakumbjandam qaþ þiudans du þizai maujai bidei
mik þisƕizuh þei wileis jah giba þus jah swor izai þatei þisƕah þei bidjais mik
giba þus und halba þiudangardja meina iþ si usgaggandei qaþ du aiþein seinai ƕis
bidjau iþ si qaþ haubidis Iohannis þis daupjandins jah atgaggandei sunsaiw
sniumundo du þamma þiudana baþ qiþandei wiljau ei mis gibais ana mesa haubiþ
Iohannis þis daupjandins jah gaurs waurþans sa þiudans in þize aiþe jah in þize
miþanakumbjandane ni wilda izai ufbrikan jah suns insandjands sa þiudans
spaikulatur anabauþ briggan haubiþ is iþ is galeiþands afmaimait imma haubiþ in
karkarai jah atbar þata haubiþ is ana mesa jah atgaf ita þizai maujai jah so
mawi atgaf ita aiþein seinai jah gahausjandans siponjos is qemun jah usnemun
leik is jah galagidedun ita in hlaiwa jah gaïddjedun apaustauleis du Iesua jah
gataihun imma allata jah swa filu swe gatawidedun jah duatsniwun jah usgaggandam
im us skipa sunsaiw ufkunnandans ina birinnandans all þata gawi dugunnun ana
badjam þans ubil habandans bairan þadei hausidedun ei is wesi jah þisƕaduh þadei
iddja in haimos aiþþau baurgs aiþþau in weihsa ana gagga lagidedun siukans jah
bedun ina ei þau skauta wastjos is attaitokeina jah swa managai swe attaitokun
imma ganesun 

Iþ Iesus ahmins weihis fulls gawandida sik fram Iaurdanau jah tauhans was in
ahmin in auþidai dage fidwor tiguns fraisans fram diabulau jah ni matida waiht
in dagam jainaim jah at ustauhanaim þaim dagam biþe gredags warþ jah qaþ du imma
diabulus jabai sunaus sijais gudis qiþ þamma staina ei wairþai hlaibs jah andhof
Iesus wiþra ina qiþands gamelid ist þatei ni bi hlaib ainana libaid manna ak bi
all waurde gudis jah ustiuhands ina diabulaus ana fairguni hauhata ataugida imma
allans þiudinassuns þis midjungardis in stika melis jah qaþ du imma sa diabulus
þus giba þata waldufni þize allata jah wulþu ize unte mis atgiban ist jah
þisƕammeh þei wiljau giba þata þu nu jabai inweitis mik in andwairþja meinamma
wairþiþ þein all jah andhafjands imma Iesus qaþ gamelid ist fraujan guþ þeinana
inweitais jah imma ainamma fullafahjais þaþroh gatauh ina in Iairusalem jah
gasatida ina ana giblin alhs jah qaþ du imma jabai sunus sijais gudis wairp þuk
þaþro dalaþ gamelid ist auk þatei aggilum seinaim anabiudiþ bi þuk du gafastan
þuk jah þatei ana handum þuk ufhaband ei ƕan ni gastagqjais bi staina fotu
þeinana jah andhafjands qaþ imma Iesus þatei qiþan ist ni fraisais fraujan guþ
þeinana jah ustiuhands all fraistobnjo diabulus afstoþ fairra imma und mel jah
gawandida sik Iesus in mahtai ahmins in Galeilaian jah meriþa urrann and all
gawi bisitande bi ina jah is laisida in gaqumþim ize mikilids fram allaim jah
qam in Nazaraiþ þarei was fodiþs jah galaiþ inn bi biuhtja seinamma in daga
sabbato in swnagogein jah usstoþ siggwan bokos jah atgibanos wesun imma bokos
Eisaeiins praufetus jah uslukands þos bokos bigat stad þarei was gamelid ahma
fraujins ana mis in þizei gasalboda mik du wailamerjan unledaim insandida mik du
ganasjan þans gamalwidans hairtin merjan frahunþanaim fralet jah blindaim siun
fraletan gamaidans in gaþrafstein merjan jer fraujins andanem jah faifalþ þos
bokos jah usgibands andbahta gasat jah allaim in þizai swnagogein wesun augona
fairweitjandona du imma dugann þan rodjan du im þatei himma daga usfullnodedun
mela þo in ausam izwaraim jah allai alakjo weitwodidedun imma jah
sildaleikidedun bi þo waurda anstais þo usgaggandona us munþa is jah qeþun niu
sa ist sunus Iosefis jah qaþ du im aufto qiþiþ mis þo gajukon þu leiki hailei
þuk silban ƕan filu hausidedum waurþan in Kafarnaum tawei jah her in gabaurþai
þeinai qaþ þan amen izwis qiþa þatei ni ainshun praufete andanems ist in
gabaurþai seinai aþþan bi sunjai qiþa izwis þatei managos widuwons wesun in
dagam Heleiins in Israela þan galuknoda himins du jeram þrim jah menoþs saihs
swe warþ huhrus mikils and alla airþa jah ni du ainaihun þizo insandiþs was
Helias alja in Saraipta Seidonais du qinon widuwon jah managai þrutsfillai wesun
uf Haileisaiu praufetau in Israela jah ni ainshun ize gahrainids was alja Naiman
sa Saur jah fullai waurþun allai modis in þizai swnagogein hausjandans þata jah
usstandans uskusun imma ut us baurg jah brahtedun ina und auhmisto þis
fairgunjis ana þammei so baurgs ize gatimrida was du afdrausjan ina þaþro iþ is
þairhleiþands þairh midjans ins iddja jah galaiþ in Kafarnaum baurg Galeilaias
jah was laisjands ins in sabbatim jah sildaleikidedun bi þo laisein is unte in
waldufnja was waurd is jah in þizai swnagogein was manna habands ahman unhulþons
unhrainjana jah ufhropida qiþands let ƕa uns jah þus Iesu Nazorenu qamt
fraqistjan unsis kann þuk ƕas is sa weiha gudis jah gaƕotida imma Iesus qiþands
afdobn jah usgagg us þamma jah gawairpands ina sa unhulþa in midjaim urrann af
imma ni waihtai gaskaþjands imma jah warþ afslauþnan ana allans jah rodidedun du
sis misso qiþandans ƕa waurde þata þatei miþ waldufnja jah mahtai anabiudiþ þaim
unhrainjam ahmam jah usgaggand jah usiddja meriþa fram imma and allans stadins
þis bisunjane landis usstandands þan us þizai swnagogai galaiþ in gard Seimonis
swaihro þan þis Seimonis was anahabaida brinnon mikilai jah bedun ina bi þo jah
atstandands ufar ija gasok þizai brinnon jah aflailot ija sunsaiw þan
usstandandei andbahtida im miþþanei þan sagq sunno allai swa managai swe
habaidedun siukans sauhtim missaleikaim brahtedun ins at imma iþ is ainƕarjammeh
ize handuns analagjands gahailida ins usiddjedun þan jah unhulþons af managaim
hropjandeins jah qiþandeins þatei þu is Xristus sunus gudis jah gasakands im ni
lailot þos rodjan unte wissedun Xristu ina wisan biþeh þan warþ dags usgaggands
galaiþ ana auþjana stad jah manageins sokidedun ina jah qemun und ina jah
gahabaidedun ina ei ni afliþi fairra im þaruh is qaþ du im þatei jah þaim
anþaraim baurgim wailamerjan ik skal bi þiudangardja gudis unte duþe mik
insandida jah was merjands in swnagogim Galeilaias 

Biþe þan usfullida alla þo waurda seina in hliumans manageins galaiþ in
Kafarnaum hundafade þan sumis skalks siukands swultawairþja was saei was imma
swers gahausjands þan bi Iesu insandida du imma sinistans Iudaie bidjands ina ei
qimi jah ganasidedi þana skalk is iþ eis qimandans at Iesua bedun ina usdaudo
qiþandans þatei wairþs ist þammei fragibis þata unte frijoþ þiuda unsara jah
swnagogein is gatimrida unsis iþ Iesus iddj uh miþ im jah juþan ni fairra
wisandin imma þamma garda insandida du imma sa hundafads frijonds qiþands du
imma duþei ni mik silban wairþana rahnida at þus qiman ak qiþ waurda jah
gahailnid sa þiumagus meins jah þan auk ik manna im uf waldufnja gasatids
habands uf mis silbin gadrauhtins jah qiþa du þamma gagg jah gaggid jah
anþaramma qim her jah qimid jah du skalka meinamma tawei þata jah taujid
gahausjands þan þata Iesus sildaleikida ina jah wandjands sik du þizai
afarlaistjandein sis managein qaþ amen qiþa izwis ni in Israela swalauda
galaubein bigat jah gawandjandans sik þai insandidans du garda bigetun þana
siukan skalk hailana jah warþ in þamma afardaga iddja in baurg namnida Naem jah
mididdjedun imma siponjos is ganohai jah manageins filu biþeh þan neƕa was daura
þizos baurgs þaruh sai utbaurans was naus sunus ainaha aiþein seinai jah si
silbo widowo jah managei þizos baurgs ganoha miþ izai jah gasaiƕands þo frauja
infeinoda du izai jah qaþ du izai ni gret jah duatgaggands attaitok ƕilftrjom iþ
þai bairandans gastoþun jah qaþ juggalaud du þus qiþa urreis jah ussat sa naus
jah dugann rodjan jah atgaf ina aiþein is dissat þan allans agis jah mikilidedun
guþ qiþandans þatei praufetus mikils urrais in unsis jah þatei gaweisoda guþ
manageins seinaizos jah usiddja þata waurd and alla Iudaia bi ina jah and allans
bisitands jah gataihun Iohannen siponjos is bi alla þo jah athaitands twans
siponje seinaize Iohannes insandida ins du Iesua qiþands þu u is sa qimanda þau
anþaran u wenjaima qimandans þan at imma þai wairos qeþun Iohannes sa daupjands
insandida ugkis du þus qiþands þu u is sa qimanda þau anþaran u wenjaima in uh
þan þizai ƕeilai gahailida managans af sauhtim jah slahim jah ahmane ubilaize
jah blindaim managaim fragaf siun jah andhafjands Iesus qaþ du im gaggandans
gateihats Iohannen þatei gaseƕuts jah gahausideduts þatei blindai ussaiƕand
haltai gaggand þrutsfillai gahrainjanda baudai gahausjand naweis urreisand
unledai wailamerjanda jah audags ist saƕazuh saei ni gamarzjada in mis at
galeiþandam þan þaim airum Iohannes dugann rodjan du manageim bi Iohannen ƕa
usiddjeduþ in auþida saiƕan raus fram winda wagid akei ƕa usiddjeduþ saiƕan
mannan in hnasqjaim wastjom gawasidana sai þai in wastjom wulþagaim jah fodeinai
wisandans in þiudangardjom sind akei ƕa usiddjeduþ saiƕan praufetu jai qiþa
izwis jah mais praufetu sa ist bi þanei gamelid ist sai ik insandja aggilu
meinana faura andwairþja þeinamma saei gamanweid wig þeinana faura þus qiþa
allis izwis maiza in baurim qinono praufetus Iohanne þamma daupjandin ainshun
nist iþ sa minniza in þiudangardjai gudis maiza imma ist jah alla managei
gahausjandei jah motarjos garaihtana domidedun guþ ufdaupidai daupeinai Iohannis
iþ Fareisaieis jah witodafastjos runa gudis fraqeþun ana sik ni daupidai fram
imma ƕe nu galeiko þans mans þis kunjis jah ƕe sijaina galeikai galeikai sind
barnam þaim in garunsai sitandam jah wopjandam seina misso jah qiþandam
swiglodedum izwis jah ni plinsideduþ gaunodedum izwis jan ni gaigrotuþ urrann
raihtis Iohannes sa daupjands nih hlaif matjands nih wein drigkands jah qiþiþ
unhulþon habaiþ urrann sunus mans matjands jah drigkands jah qiþiþ sai manna
afetja jah weindrugkja frijonds motarje jah frawaurhtaize jah gasunjoda warþ
handugei fram barnam seinaim allaim baþ þan ina sums Fareisaie ei matidedi miþ
imma jah atgaggands in gard þis Fareisaiaus anakumbida þaruh sai qino in þizai
baurg sei was frawaurhta jah ufkunnandei þatei anakumbida in razna þis
Fareisaiaus briggandei alabalstraun balsanis jah standandei faura fotum is
aftaro greitandei dugann natjan fotuns is tagram jah skufta haubidis seinis
biswarb jah kukida fotum is jah gasalboda þamma balsana gasaiƕands þan sa
Fareisaius saei haihait ina rodida sis ains qiþands sa iþ wesi praufetus
ufkunþedi þau ƕo jah ƕileika so qino sei tekiþ imma þatei frawaurhta ist jah
andhafjands Iesus qaþ du Paitrau Seimon skal þus ƕa qiþan iþ is qaþ laisari qiþ
twai dulgis skulans wesun dulgahaitjin sumamma ains skulda skatte fimf hunda iþ
anþar fimf tiguns ni habandam þan im ƕaþro usgebeina baim fragaf ƕaþar nu þize
qiþ mais ina frijod andhafjands þan Seimon qaþ þana gawenja þammei managizo
fragaf þaruh is qaþ du imma raihtaba stauides jah gawandjands sik du þizai qinon
qaþ du Seimona gasaiƕis þo qinon atgaggandin in gard þeinana wato mis ana fotuns
meinans ni gaft iþ si tagram seinaim ganatida meinans fotuns jah skufta seinamma
biswarb ni kukides mis iþ si fram þammei innatiddja ni swaif bikukjan fotuns
meinans alewa haubid meinata ni salbodes iþ si balsana gasalboda fotuns meinans
in þizei qiþa þus afletanda frawaurhteis izos þos managons unte frijoda filu iþ
þammei leitil fraletada leitil frijod qaþ uh þan du izai afletanda þus
frawaurhteis þeinos jah dugunnun þai miþanakumbjandans qiþan in sis silbam ƕas
sa ist saei jah frawaurhtins afletai iþ is qaþ þan du þizai qinon galaubeins
þeina ganasida þuk gagg in gawairþi 

Jah warþ biþe ei jah is wratoda and baurgs jah haimos merjands jah
wailaspillonds þiudangardja gudis jah þai twalib miþ imma jah qinons þozei wesun
galeikinodos ahmane ubilaize jah sauhte jah Marja sei haitana was Magdalene us
þizaiei usiddjedun unhulþons sibun jah Iohanna qens Kusins fauragaggjins Herodes
jah Susanna jah anþaros managos þozei andbahtededun im us aiginam seinaim
gaqumanaim þan hiumam managaim jah þaim þaiei us baurgim gaïddjedun du imma qaþ
þairh gajukon urrann saiands du saian fraiwa seinamma jah miþþanei saiso sum
gadraus faur wig jah gatrudan warþ jah fuglos himinis fretun þata jah anþar
gadraus ana staina jah uskijanata gaþaursnoda in þizei ni habaida qrammiþa jah
sum gadraus in midumai þaurniwe jah miþuskeinandans þai þaurnjus afƕapidedun
þata jah anþar gadraus ana airþai godai jah uskeinoda jah tawida akran
taihuntaihundfalþ þata þan qiþands ufwopida saei habai ausona du hausjan
gahausjai frehun þan ina siponjos is qiþandans ƕa sijai so gajuko iþ is qaþ
izwis atgiban ist kunnan runos þiudinassaus gudis iþ þaim anþaraim in gajukom ei
saiƕandans ni gasaiƕaina jah gahausjandans ni fraþjaina aþþan þata ist so gajuko
þata fraiw ist waurd gudis iþ þai wiþra wig sind þai hausjandans þaþroh qimiþ
diabulus jah usnimiþ þata waurd af hairtin ize ei galaubjandans ni ganisaina iþ
þai ana þamma staina ize þan hausjand miþ faheidai andnimand þata waurd jah þai
waurtins ni haband þaiei du mela galaubjand jah in mela fraistubnjos afstandand
iþ þata in þaurnuns gadriusando þai sind þai gahausjandans jah af saurgom jah
gabein jah gabaurjoþum þizos libainais gaggandans afƕapnand jah ni gawrisqand iþ
þata ana þizai godon airþai þai sind þai ize in hairtin godamma jah seljamma
gahausjandans þata waurd gahaband jah akran bairand in þulainai aþþan ni manna
lukarn tandjands dishuljiþ ita kasa aiþþau uf ligr satjiþ ak ana lukarnastaþin
gasatjiþ ei þai inngaggandans saiƕaina liuhad ni auk ist analaugn þatei swikunþ
ni wairþai nih fulgin þatei ni gakunnaidau jah in swekunþamma qimai saiƕiþ nu
ƕaiwa hauseiþ unte saei habaiþ gibada imma jah saei ni habaiþ jah þatei þugkeiþ
haban afnimada af imma atiddjedun þan du imma aiþei jah broþrjus is jah ni
mahtedun andqiþan imma faura managein jah gataihan warþ imma þatei aiþei þeina
jah broþrjus þeinai standand uta gasaiƕan þuk gairnjandona iþ is andhafjands qaþ
du im aiþei meina jah broþrjus meinai þai sind þai waurd gudis gahausjandans jah
taujandans warþ þan in ainamma þize dage jah is galaiþ in skip jah siponjos is
jah qaþ du im galeiþam hindar þana marisaiw jah galiþun þaruh þan swe faridedun
anasaislep jah atiddja skura windis in þana marisaiw jah gafullnodedun jah
birekjai waurþun duatgaggandans þan urraisidedun ina qiþandans talzjand
fraqistnam iþ is urreisands gasok winda jah þamma wega watins jah anaslawaidedun
jah warþ wis qaþ þan du im ƕar ist galaubeins izwara ogandans þan
sildaleikidedun qiþandans du sis misso ƕas siai sa ei jah windam faurbiudiþ jah
watnam jah ufhausjand imma jah atfaridedun in gawi Gaddarene þatei ist
wiþrawairþ Galeilaia usgaggandin þan imma ana airþa gamotida imma wair sums us
baurg saei habaida unhulþons mela lagga jah wastjom ni gawasiþs was jah in garda
ni gawas ak in hlaiwasnom gasaiƕands þan Iesu jah ufhropjands draus du imma jah
stibnai mikilai qaþ ƕa mis jah þus Iesu sunau gudis hauhistins bidja þuk ni
balwjais mis unte anabaud ahmin þamma unhrainjin usgaggan af þamma mann manag
auk mel frawalw ina jah bundans was eisarnabandjom jah fotubandjom fastaiþs was
jah dishniupands þos bandjos draibiþs was fram þamma unhulþin ana auþidos frah
þan ina Iesus qiþands ƕa ist namo þein þaruh qaþ harjis unte unhulþons managos
galiþun in ina jah bad ina ei ni anabudi im in afgrundiþa galeiþan was uþ þan
jainar hairda sweine managaize haldanaize in þamma fairgunja jah bedun ina ei
uslaubidedi im in þo galeiþan jah uslaubida im usgaggandans þan suns þai
unhulþans af þamma mann galiþun in þo sweina jah rann sa wriþus and driuson in
þana marisaiw jah afƕapnodedun gasaiƕandans þan þai haldandans þata waurþano
gaþlauhun jah gataihun in baurg jah in weihsa usiddjedun þan saiƕan þata
waurþano jah qemun at Iesua jah bigetun sitandan þana mannan af þammei unhulþons
usiddjedun gawasidana jah fraþjandan faura fotum Iesuis jah ohtedun gataihun þan
im jah þai gasaiƕandans ƕaiwa ganas sa daimonareis jah bedun ina allai gaujans
þize Gaddarene galeiþan fairra sis unte agisa mikilamma dishabaidai wesun iþ is
galeiþands in skip gawandida sik baþ þan ina sa wair af þammei þos unhulþons
usiddjedun ei wesi miþ imma fralailot þan ina Iesus qiþands jah galaiþ and baurg
alla merjands ƕan filu gatawida imma Iesus warþ þan miþþanei gawandida sik Iesus
andnam ina managei wesun auk allai beidandans is jah sai qam wair þizei namo
Iaeirus sah fauramaþleis swnagogais was jah driusands faura fotum Iesuis bad ina
gaggan in gard seinana unte dauhtar ainoho was imma swe wintriwe twalibe jah so
swalt miþþanei þan iddja is manageins þraihun ina jah qino wisandei in runa
bloþis jera twalif soei in lekjans fraqam allamma aigina seinamma jah ni mahta
was fram ainomehun galeikinon atgaggandei du aftaro attaitok skauta wastjos is
jah suns gastoþ sa runs bloþis izos jah qaþ Iesus ƕas sa tekands mis laugnjandam
þan allaim qaþ Paitrus jah þai miþ imma talzjand manageins biƕairband þuk jah
þreihand jah qiþis ƕas sa tekands mis þaruh is qaþ taitok mis sums ik auk
ufkunþa maht usgaggandein af mis gasaiƕandei þan so qino þatei ni galaugnida
reirandei qam jah atdriusandei du imma in þizei attaitok imma gataih imma in
andwairþja allaizos manageins jah ƕaiwa gahailnoda suns iþ Iesus qaþ du izai
galaubeins þeina ganasida þuk gagg in gawairþja nauhþan imma rodjandin gaggiþ
sums manne fram þis fauramaþleis swnagogais qiþands du imma þatei gadauþnoda
dauhtar þeina ni draibei þana laisari iþ is gahausjands andhof imma qiþands ni
faurhtei þatainei galaubei jah ganasjada qimands þan in garda ni fralailot
ainohun inngaggan alja Paitru jah Iakobu jah Iohannen jah þana attan þizos
maujos jah aiþein gaigrotun þan allai jah faiflokun þo þaruh qaþ ni gretiþ unte
ni gaswalt ak slepiþ jah bihlohun ina gasaiƕandans þatei gaswalt þanuh is
usdreibands allans ut jah fairgreipands handu izos wopida qiþands mawi urreis
jah gawandida ahman izos jah ustoþ suns jah anabaud izai giban mat jah
usgeisnodedun fadrein izos iþ is faurbaud im ei mann ni qiþeina þata waurþano 

Qaþ uþ þan jah gajukon im du þammei sinteino skulun bidjan jah ni wairþan
usgrudjans qiþands staua was sums in sumai baurg guþ ni ogands jah mannan ni
aistands was uþ þan jah widuwo in þizai baurg jainai jah atiddja du imma
qiþandei fraweit mik ana andastaþja meinamma jah ni wilda laggai ƕeilai Afar uþ
þan þata qaþ in sis silbin jabai jah guþ ni og jah mannan ni aista iþ in þizei
usþriutiþ mis so widuwo fraweita þo ibai und andi qimandei usagljai mis qaþ þan
frauja hauseiþ ƕa staua inwindiþos qiþiþ iþ guþ niu gawrikai þans gawalidans
seinans þans wopjandans du sis dagam jah nahtam jah usbeidands ist ana im aþþan
qiþa izwis þatei gawrikiþ ins sprauto iþ sweþauh sunus mans qimands bi-gitai u
galaubein ana airþai qaþ þan du sumaim þaiei silbans trauaidedun sis ei weseina
garaihtai jah frakunnandans þaim anþaraim þo gajukon mans twai usiddjedun in alh
bidjan ains Fareisaius jah anþar motareis sa Fareisaius standands sis þo bad guþ
awiliudo þus unte ni im swaswe þai anþarai mans wilwans inwindai horos aiþþau
jah swaswe sa motareis fasta twaim sinþam sabbataus jah afdailja taihundon dail
allis þize gastalda jah sa motareis fairraþro standands ni wilda nih augona
seina ushafjan du himina ak sloh in brusts seinos qiþands guþ hulþs sijais mis
frawaurhtamma qiþa izwis atiddja sa garaihtoza gataihans du garda seinamma þau
raihtis jains unte saƕazuh saei hauheiþ sik silba gahnaiwjada iþ saei hnaiweiþ
sik silba ushauhjada berun þan du imma barna ei im attaitoki gasaiƕandans þan
siponjos andbitun ins iþ Iesus athaitands ins qaþ letiþ þo barna gaggan du mis
jah ni warjiþ þo unte þize swaleikaize ist þiudangardi gudis amen qiþa izwis
saei ni andnimiþ þiudangardja gudis swe barn ni qimiþ in izai jah frah ina sums
reike qiþands laisari þiuþeiga ƕa taujands libainais aiweinons arbja wairþau qaþ
þan du imma Iesus ƕa mik qiþis þiuþeigana ni ainshun þiuþeigs niba ains guþ þos
anabusnins kant ni horinos ni maurþrjais ni hlifais ni galiugaweitwods sijais
swerai attan þeinana jah aiþein iþ is qaþ uh þata allata gafastaida us jundai
meinai gahausjands þan þata Iesus qaþ du imma nauh ainis þus wan ist all þatei
habais frabugei jah gadailei unledaim jah habais huzd in himina jah hiri
laistjan mik iþ is gahausjands þata gaurs warþ was auk gabeigs filu gasaiƕands
þan ina Iesus gaurana waurþanana qaþ ƕaiwa agluba þai faihu habandans
inngaleiþand in þiudangardja gudis raþizo allis ist ulbandau þairh þairko neþlos
þairhleiþan þau gabigamma in þiudangardja gudis galeiþan qeþun þan þai
gahausjandans an ƕas mag ganisan iþ is qaþ þata unmahteigo at mannam mahteig ist
at guda qaþ þan Paitrus sai weis aflailotum allata jah laistidedum þuk iþ is qaþ
uh du im amen qiþa izwis þatei ni ainshun ist þize afletandane gard aiþþau
fadrein aiþþau broþruns aiþþau qen aiþþau barna in þiudangardjos gudis saei ni
andnimai managfalþ in þamma mela jah in aiwa þamma qimandin libain aiweinon
ganimands þan þans ·ib· qaþ du im sai usgaggam in Iairusalem jah ustiuhada all
þata gamelido þairh praufetuns bi sunu mans atgibada auk þiudom jah bilaikada
jah anamahtjada jah bispeiwada jah usbliggwandans usqimand imma jah þridjin daga
usstandiþ jah eis ni waihtai þis froþun jah was þata waurd gafulgin af im jah ni
wissedun þo qiþanona warþ þan miþþanei neƕa was is Iaireikon blinda sums sat
faur wig du aihtron gahausjands þan managein faurgaggandein frah ƕa wesi þata
gataihun þan imma þatei Iesus Nazoraius þairhgaggiþ iþ is uf-wopida uh qiþands
Iesu sunu Daweidis armai mik jah þai fauragaggandans andbitun ina ei þahaidedi
iþ is und filu mais hropida sunau Daweidis armai mik gastandands þan Iesus
haihait ina tiuhan du sis biþe neƕa was þan imma frah ina qiþands ƕa þus wileis
ei taujau iþ is qaþ frauja ei ussaiƕau jah Iesus qaþ du imma ussaiƕ galaubeins
þeina ganasida þuk jah suns ussaƕ jah laistida ina awiliudonds guda jah alla
managei gasaiƕandei gaf hazein guda 

Amen amen qiþa izwis saei inn ni atgaggiþ þairh daur in gardan lambe ak steigiþ
aljaþro sah hliftus ist jah waidedja iþ sa inngaggands þairh daur hairdeis ist
lambe þammuh daurawards uslukiþ jah þo lamba stibnai is hausjand jah þo swesona
lamba haitiþ bi namin jah ustiuhiþ þo jah þan þo swesona lamba ustiuhiþ faura im
gaggiþ jah þo lamba ina laistjand unte kunnun stibna is iþ framaþjana ni
laistjand ak þliuhand faura imma unte ni kunnun þize framaþjane stibna þo
gajukon qaþ im Iesus iþ jainai ni froþun ƕa was þatei rodida du im þanuh qaþ
aftra du im Iesus amen amen qiþa izwis þatei ik im daur þize lambe allai swa
managai swe qemun þiubos sind jah waidedjans akei ni hausidedun im þo lamba ik
im þata daur þairh mik jabai ƕas inngaggiþ ganisiþ jah inngaggiþ jah utgaggiþ
jah winja bigitiþ þiubs ni qimiþ nibai ei stilai jah ufsneiþai jah fraqistjai iþ
ik qam ei libain aigeina jah managizo aigeina ik im hairdeis gods hairdeis sa
goda saiwala seina lagjiþ faur lamba iþ asneis jah saei nist hairdeis þizei ni
sind lamba swesa gasaiƕiþ wulf qimandan jah bileiþiþ þaim lambam jah þliuhiþ jah
sa wulfs frawilwiþ þo jah distahjiþ þo lamba iþ sa asneis afþliuhiþ unte asneis
ist jah ni kar ist ina þize lambe ik im hairdeis sa goda jah kann meina jah
kunnun mik þo meina swaswe kann mik atta jah ik kann attan jah saiwala meina
lagja faur þo lamba jah anþara lamba aih þoei ni sind þis awistris jah þo skal
briggan jah stibnos meinaizos hausjand jah wairþand ain aweþi ains hairdeis
duhþe atta mik frijoþ unte ik lagja saiwala meina ei aftra nimau þo ni ƕashun
nimiþ þo af mis akei ik lagja þo af mis silbin waldufni haba aflagjan þo jah
waldufni haba aftra niman þo þo anabusn nam at attin meinamma þanuh missaqiss
aftra warþ miþ Iudaium in þize waurde qeþun uh managai ize unhulþon habaiþ jah
dwalmoþ ƕa þamma hauseiþ sumai h qeþun þo waurda ni sind unhulþon habandins ibai
mag unhulþo blindaim augona uslukan warþ þan inniujiþa in Iairusaulwmai jah
wintrus was jah ƕarboda Iesus in alh in ubizwai Saulaumonis þanuh birunnun ina
Iudaieis jah qeþun du imma und ƕa saiwala unsara hahis jabai þu sijais Xristus
qiþ unsis andaugiba andhof im Iesus qaþ izwis jah ni galaubeiþ waurstwa þoei ik
tauja in namin attins meinis þo weitwodjand bi mik akei jus ni galaubeiþ unte ni
sijuþ lambe meinaize swaswe qaþ izwis lamba meina stibnai meinai hausjand jah ik
kann þo jah laistjand mik jah ik libain aiweinon giba im jah ni fraqistnand aiw
jah ni frawilwiþ ƕashun þo us handau meinai atta meins þatei fragaf mis maizo
allaim ist jah ni aiw ainshun mag frawilwan þo us handau attins meinis ik jah
atta meins ain siju nemun aftra stainans þai Iudaieis ei waurpeina ana ina
andhof im Iesus managa goda waurstwa ataugida izwis us attin meinamma in ƕarjis
þize waurstwe staineiþ mik andhofun imma þai Iudaieis in godis waurstwis ni
stainjam þuk ak in wajamereins jah þatei þu manna wisands taujis þuk silban du
guda andhof im Iesus niu ist gameliþ in witoda izwaramma ik qaþ guda sijuþ jabai
jainans qaþ guda du þaimei waurd gudis warþ jah ni maht ist gatairan þata
gamelido þanei atta gaweihaida jah insandida in þana fairƕu jus qiþiþ þatei
wajamerjau unte qaþ sunus gudis im niba taujau waurstwa attins meinis ni
galaubeiþ mis iþ jabai taujau niba mis galaubjaiþ þaim waurstwam galaubjaiþ ei
ufkunnaiþ jah galaubjaiþ þatei in mis atta jah ik in imma sokidedun ina aftra
gafahan jah usiddja us handum ize jah galaiþ aftra ufar Iaurdanu in þana stad
þarei was Iohannes frumist daupjands jah salida jainar jah managai qemun at imma
jah qeþun þatei Iohannes gatawida taikne ni ainohun iþ allata þatei qaþ Iohannes
bi þana sunja was jah galaubidedun managai du imma jainar 

Was uh þan sums siuks Lazarus af Beþanias us haimai Marjins jah Marþins swistrs
izos was uh þan Marja soei salboda fraujan balsana jah biswarb fotuns is skufta
seinamma þizozei broþar Lazarus siuks was insandidedun þan þos swistrjus is du
imma qiþandeins frauja sai þanei frijos siuks ist iþ is gahausjands qaþ so
siukei nist du dauþau ak in hauheinais gudis ei hauhjaidau sunus gudis þairh
þata frijod uh þan Iesus Marþan jah swistar izos jah Lazaru swe hausida þatei
siuks was þanuh þan salida in þammei was stada twans dagans þaþroh þan afar þata
qaþ du siponjam gaggam in Iudaian aftra qeþun du imma þai siponjos rabbei nu
sokidedun þuk afwairpan stainam Iudaieis jah aftra gaggis jaind andhof Iesus niu
twalif sind ƕeilos dagis jabai ƕas gaggiþ in dag ni gastiggqiþ unte liuhaþ þis
fairƕaus gasaiƕiþ aþþan jabai ƕas gaggiþ in naht gastiggqiþ unte liuhad nist in
imma þo qaþ jah afar þata qiþiþ du im Lazarus frijonds unsar gasaizlep akei
gaggam ei uswakjau ina þanuh qeþun þai siponjos is frauja jabai slepiþ hails
wairþiþ qaþ uh þan Iesus bi dauþu is iþ jainai hugidedun þatei is bi slep qeþi
þanuh þan qaþ du im Iesus swikunþaba Lazarus gaswalt jah fagino in izwara ei
galaubjaiþ unte ni was jainar akei gaggam du imma þanuh qaþ Þomas saei haitada
Didimus þaim gahlaibam seinaim gaggam jah weis ei gaswiltaima miþ imma qimands
þan Iesus bigat ina juþan fidwor dagans habandan in hlaiwa was uh þan Beþania
neƕa Iairusaulwmim swaswe ana spaurdim fimftaihunim jah managai Iudaie gaqemun
bi Marþan jah Marjan ei gaþrafstidedeina ijos bi þana broþar izo iþ Marþa sunsei
hausida þatei Iesus qimiþ wiþraïddja ina iþ Marja in garda sat þanuh qaþ Marþa
du Iesua frauja iþ weseis her ni þau gadauþnodedi broþar meins akei jah nu wait
ei þisƕah þei bidjis guþ gibiþ þus guþ qaþ izai Iesus usstandiþ broþar þeins qaþ
du imma Marþa wait þatei usstandiþ in usstassai in þamma spedistin daga qaþ þan
izai Iesus ik im so usstass jah libains saei galaubeiþ du mis þauh ga-dauþniþ ba
libaid jah ƕazuh saei libaiþ jah galaubeiþ du mis ni gadauþniþ aiw galaubeis
þata qaþ imma jai frauja ik galaubida þatei þu is Xristus sunus gudis sa in þana
fairƕu qimanda jah þata qiþandei galaiþ jah wopida Marjan swistar seina þiubjo
qiþandei laisareis qam jah haitiþ þuk iþ jaina sunsei hausida urrais sprauto jah
iddja du imma niþ þan nauhþanuh qam Iesus in weihsa ak was nauhþanuh in þamma
stada þarei gamotida imma Marþa Iudaieis þan þai wisandans miþ izai in garda
þrafstjandans ija gasaiƕandans Marjan þatei sprauto usstoþ jah usiddja iddjedun
uh afar izai qiþandans þatei gaggiþ du hlaiwa ei greitai jainar iþ Marja sunsei
qam þarei was Iesus gasaiƕandei ina draus imma du fotum qiþandei du imma frauja
iþ weiseis her ni þauh gaswulti meins broþar þanuh Iesus sunsei gasaƕ ija
greitandein jah Iudaiuns þaiei qemun miþ izai gretandans inrauhtida ahmin jah
inwagida sik silban jah qaþ ƕar lagideduþ ina qeþun du imma frauja hiri jah saiƕ
jah tagrida Iesus þaruh qeþun þai Iudaieis sai ƕaiwa frioda ina sumai þan ize
qeþun niu mahta sa izei uslauk augona þamma blindin gataujan ei jah sa ni
gadauþnodedi þanuh Iesus aftra inrauhtiþs in sis silbin gaggiþ du þamma hlaiwa
was uh þan hulundi jah staina ufarlagida was ufaro qaþ Iesus afnimiþ þana stain
qaþ du imma swistar þis dauþins Marþa frauja ju fuls ist fidurdogs auk ist qaþ
izai Iesus niu qaþ þus þatei jabai galaubeis gasaiƕis wulþu gudis ushofun þan
þana stain þarei was iþ Iesus uz-hof uh augona iup jah qaþ atta awiliudo þus
unte andhausides mis jah þan ik wissa þatei sinteino mis andhauseis akei in
manageins þizos bistandandeins qaþ ei galaubjaina þatei þu mik insandides jah
þata qiþands stibnai mikilai hropida Lazaru hiri ut jah urrann sa dauþa
gabundans handuns jah fotuns faskjam jah wlits is auralja bibundans qaþ du im
Iesus andbindiþ ina jah letiþ gaggan þanuh managai þize Judaiei þai qimandans at
Marjin jah saiƕandans þatei gatawida galaubidedun imma sumai þ þan ize galiþun
du Fareisaium jah qeþun du im þatei gatawida Iesus galesun þan þai auhumistans
gudjans jah þai Fareisaieis 

þata rodida Iesus uz-hof uh augona seina du himina jah qaþ atta qam ƕeila hauhei
þeinana sunu ei sunus þeins hauhjai þuk swaswe atgaft imma waldufni allaize
leike ei all þatei atgaft imma gibai im libain aiweinon soh þan ist so aiweino
libains ei kunneina þuk ainana sunjana guþ jah þanei insandides Iesu Xristu ik
þuk hauhida ana airþai waurstw ustauh þatei atgaft mis du waurkjan jah nu hauhei
mik þu atta at þus silbin þamma wulþau þanei habaida at þus faurþizei sa fairƕus
wesi gabairhtida þeinata namo mannam þanzei atgaft mis us þamma fairƕau þeinai
wesun jah mis atgaft ins jah þata waurd þeinata gafastaidedun nu ufkunþa ei alla
þoei atgaft mis at þus sind unte þo waurda þoei atgaft mis atgaf im jah eis
nemun bi sunjai þatei fram þus urrann jah galaubidedun þatei þu mik insandides
ik bi ins bidja ni bi þo manaseþ bidja ak bi þans þanzei atgaft mis unte þeinai
sind jah meina alla þeina sind jah þeina meina jah hauhiþs im in þaim ni
þanaseiþs im in þamma fairƕau iþ þai in þamma fairƕau sind jah ik du þus gagga
atta weiha fastai ins in namin þeinamma þanzei atgaft mis ei sijaina ain swaswe
wit þan was miþ im in þamma fairƕau ik fastaida ins in namin þeinamma þanzei
atgaft mis gafastaida jah ainshun us im ni fraqistnoda niba sa sunus fralustais
ei þata gamelido usfulliþ waurþi iþ nu du þus gagga jah þata rodja in manasedai
ei habaina fahed meina usfullida in sis ik atgaf im waurd þeinata jah so
manaseþs fijaida ins unte ni sind us þamma fairƕau swaswe ik us þamma fairƕau ni
im ni bidja ei usnimais ins us þamma fairƕau ak ei bairgais im faura þamma
unseljin us þamma fairƕau ni sind swaswe ik us þamma fairƕau ni im weihai ins in
sunjai waurd þeinata sunja ist swaswe mik insandides in manaseþ swah ik
insandida ins in þo manased jah fram im ik weiha mik silban ei sijaina jah eis
weihai in sunjai aþþan ni bi þans bidja ainans ak jah bi þans galaubjandans
þairh waurda ize du mis ei allai ain sijaina swaswe þu atta in mis jah ik in þus
ei jah þai in uggkis ain sijaina ei so manaseþs galaubjai þatei þu mik
insandides jah ik wulþu þanei gaft mis gaf im ei sijaina ain swaswe wit ain siju
ik in im jah þu in mis ei sijaina ustauhanai du ainamma jah kunnei so manaseþs
þatei þu mik insandides jah frijodes ins swaswe mik frijodes atta þatei atgaft
mis wiljau ei þarei im ik jah þai sijaina miþ mis ei saiƕaina wulþu meinana
þanei gaft mis unte frijodes mik faur gaskaft fairƕaus atta garaihta jah so
manaseþs þuk ni ufkunþa iþ ik þuk kunþa jah þai ufkunþedun þatei þu mik
insandides jah gakannida im namo þeinata jah kannja ei friaþwa þoei frijodes mik
in im sijai jah ik in im 

þanuh þan nam Peilatus Iesu jah usblaggw jah þai gadrauhteis uswundun wipja us
þaurnum jah galagidedun imma ana haubid jah wastjai paurpurodai gawasidedun ina
jah qeþun hails þiudans Iudaie jah gebun imma slahins lofin atiddja aftra ut
Peilatus jah qaþ im sai attiuha izwis ina ut ei witeiþ þatei in imma ni ainohun
fairino bigat þaruh usiddja ut Iesus bairands þana þaurneinan waip jah þo
paurpurodon wastja jah qaþ im sai sa ist sa manna þaruh biþe seƕun ina þai
maistans gudjans jah andbahtos hropidedun qiþandans ushramei ushramei ina qaþ im
Peilatus nimiþ ina jus jah hramjiþ iþ ik fairina in imma ni bigita andhofun imma
Iudaieis weis witoþ aihum jah bi þamma witoda unsaramma skal gaswiltan unte sik
silban gudis sunu gatawida biþe gahausida Peilatus þata waurd mais ohta sis jah
galaiþ in praitauriaun aftra jah qaþ du Iesua ƕaþro is þu iþ Iesus andawaurdi ni
gaf imma þaruh qaþ imma Peilatus du mis ni rodeis niu waist þatei waldufni aih
ushramjan þuk jah waldufni aih fraletan þuk andhof Iesus ni aihtedeis waldufnje
ainhun ana mik nih wesi þus atgiban iupaþro duhþe sa galewjands mik þus maizein
frawaurht habaid fram uh þamma sokida Peilatus fraletan ina iþ Iudaieis
hropidedun qiþandans jabai þana fraletis ni is frijonds kaisara saƕazuh izei
þiudan sik silban taujiþ andstandiþ kaisara þanuh Peilatus hausjands þize 

þau niu wituþ broþrjus kunnandam auk witoþ rodja þatei witoþ fraujinoþ mann swa
lagga ƕeila swe libaiþ jah auk ufwaira qens at libandin abin gabundana ist
witoda aþþan jabai gaswiltiþ aba galausjada af þamma witoda abins þannu þan at
libandin abin haitada horinondei jabai wairþiþ waira anþaramma iþ jabai
gaswiltiþ wair frija ist þis witodis ei ni sijai horinondei waurþana abin
anþaramma swaei nu jah jus broþrjus meinai afdauþidai waurþuþ witoda þairh leik
Xristaus ei wairþaiþ anþaramma þamma us dauþaim urreisandin ei akran bairaima
guda þan auk wesum in leika winnons frawaurhti þos þairh witoþ waurhtedun in
liþum unsaraim du akran bairan dauþau iþ nu sai andbundanai waurþum af witoda
gadauþnandans in þammei gahabaidai wesum swaei skalkinoma in niujiþai ahmins jah
ni fairniþai bokos ƕa nu qiþam witoþ frawaurhts ist nis sijai ak frawaurht ni
ufkunþedjau nih þairh witoþ unte lustu nih wissedjau nih witoþ qeþi ni gairnjais
iþ lew nimandei frawaurhts þairh anabusn gawaurhta in mis allana lustu unte inu
witoþ frawaurhts was nawis iþ ik qius was inu witoþ simle iþ qimandein anabusnai
frawaurhts gaqiunoda iþ ik gadauþnoda jah bigitana warþ mis anabusns sei was du
libainai wisan du dauþau unte frawaurhts lew nimandei þairh anabusn uslutoda mik
jah þairh þo usqam aþþan nu sweþauh witoþ weihata jah anabusns weiha jah
garaihta jah þiuþeiga þata nu þiuþeigo warþ mis dauþus nis sijai ak frawaurhts
ei uskunþa waurþi frawaurhts þairh þata þiuþeigo mis gawaurkjandei dauþu ei
waurþi ufarassau frawaurhta frawaurhts þairh anabusn witum auk þatei witoþ
ahmein ist iþ ik leikeins im frabauhts uf frawaurht þatei waurkja ni fraþja unte
ni þatei wiljau tauja ak þatei fija þata tauja iþ jabai þatei ni wiljau þata
tauja gaqiss im witoda þatei goþ iþ nu ju ni ik waurkja þata ak so bauandei in
mis frawaurhts wait auk þatei ni bauiþ in mis þat ist in leika meinamma þiuþ
unte wiljan atligiþ mis iþ gawaurkjan goþ ni unte ni þatei wiljau waurkja goþ ak
þatei ni wiljau ubil þata tauja jabai nu þatei ni wiljau ik þata tauja ju ni ik
waurkja ita ak sei bauiþ in mis frawaurhts bigita nu witoþ wiljandin mis goþ
taujan unte mis atist ubil gawizneigs im auk witoda gudis bi þamma innumin mann
aþþan gasaiƕa anþar witoþ in liþum meinaim andwaihando witoda ahmins meinis jah
frahinþando mik in witoda frawaurhtais þamma wisandin in liþum meinaim wainahs
ik manna ƕas mik lauseiþ us þamma leika dauþaus þis awiliudo guda þairh Iesu
Xristu fraujan unsarana jau nu silba ik skalkino gahugdai witoda gudis iþ leika
witoda frawaurhtais 

Ni waiht þannu nu wargiþos þaim in Xristau Iesu ni gaggandam bi leika unte witoþ
ahmins libainais in Xristau Iesu frijana brahta mik witodis frawaurhtais jah
dauþaus unte þata unmahteigo witodis in þammei siuks was þairh leik guþ seinana
sunu insandjands in galeikja leikis frawaurhtais jah bi frawaurht gawargida
frawaurht in leika ei garaihtei witodis usfulljaidau in uns þaim ni bi leika
gaggandam ak bi ahmin unte þai bi leika wisandans þo þoei leikis sind mitond iþ
þai bi ahmin þo þoei ahmins aþþan fraþi leikis dauþus iþ fraþi ahmins libains
jah gawairþi unte fraþi leikis fijands du guda witoda gudis ni ufhauseiþ iþ ni
mag aþþan þai in leika wisandans guda galeikan ni magun iþ jus ni sijuþ in leika
ak in ahmin sweþauh jabai ahma gudis bauiþ in izwis iþ jabai ƕas ahman Xristaus
ni habaiþ sa nist is jabai auk Xristus in izwis leik raihtis saei ist in
taihswon gudis saei jah bidjiþ faur uns ƕas uns afskaidai af friaþwai Xristaus
aglo þau aggwiþa þau wrakja þau huhrus þau naqadei þau sleiþei þau hairus swaswe
gameliþ ist þatei in þuk gadauþjanda all dagis rahnidai wesum swe lamba
slauhtais akei in þaim allaim jiukam þairh þana frijondan uns gatraua auk þatei
ni dauþus ni libains nih aggeljus ni reikja ni mahteis nih andwairþo nih
anawairþo nih hauhiþa nih diupiþa nih gaskafts anþara magi uns afskaidan af
friaþwai gudis þizai in Xristau Iesu fraujin unsaramma 

Ni wiljau izwis unwitans broþrjus þatei attans unsarai allai uf milhmin wesun
jah allai marein þairhiddjedun jah allai in Mose daupidai wesun in milhmin jah
in marein jah allai þana saman mat ahmeinan matidedun jah allai þata samo dragk
ahmeino drugkun frodaim qiþa domeiþ jus þatei qiþa stikls þiuþiqissais þanei
gaweiham niu gamainduþs bloþis fraujins ist hlaifs þanei brikam niu gamainduþs
leikis fraujins ist unte ains hlaifs ain leik þai managans sium þaiei auk allai
ainis hlaibis jah ainis stiklis brukjam saiƕiþ Israel bi leika niu þai
matjandans hunsla gamainjandans hunslastada sind ƕa nu qiþam þatei þo
galiugaguda ƕa sijaina aiþþau þatei galiugam saljada ƕa sijai ak þatei saljand
þiudos skohslam saljand jan ni guda Ni wiljau auk izwis skohslam gadailans
wairþan ni maguþ stikl fraujins drigkan jah stikl skohsle ni maguþ biudis
fraujins fairaihan jab biudis skohsle þau inaljanom fraujin ibai swinþozans imma
sium all binah akei ni all daug all mis binauht ist akei ni all timreiþ ni
ainshun sein sokjai ak anþaris ƕarjizuh all þatei at skiljam frabugjaidau
matjaiþ ni waiht andhruskandans in miþwisseins fraujins ist auk airþa jah fullo
izos iþ jabai ƕas laþo izwis þize ungalaubjandane jah wileiþ gaggan all þatei
faurlagjaidau izwis matjaiþ ni waiht andsitandans bi gahugdai iþ jabai ƕas qiþai
þatei galiugam gasaliþ ist ni matjaiþ in jainis þis bandwjandins jah þuhtaus
fraujins ist auk airþa jah fullo izos þuhtu þ þan qiþa ni silbins ak anþaris
duƕe auk frijei meina stojada þairh ungalaubjandins þuhtu jabai ik anstai
andnima duƕe anaqiþaidau in þize ik awiliudo jaþþe nu matjaiþ jaþþe drigkaiþ
jaþþe ƕa taujiþ allata du wulþau gudis taujaiþ unufbrikandans sijaiþ jah Iudaium
jah þiudom jah aikklesjon gudis swaswe ik allaim all leika ni sokjands þatei mis
bruk sijai ak þatei þaim managam ei ganisaina 

us guda habam gard unhanduwaurhtana aiweinana in himinam unte jah in þamma
swogatjam bauainai unsarai þizai us himina ufarhamon gairnjandans jabai sweþauh
gawasidai ni naqadai bigitaindau jah auk wisandans in þizai hleiþrai swogatjam
kauridai ana þammei ni wileima afhamon ak anahamon ei fraslindaidau þata diwano
fram libainai aþþan saei jag gamanwida uns du þamma guþ saei jah gaf unsis wadi
ahman gatrauandans nu sinteino jah witandans þatei wisandans in þamma leika
afhaimjai sijum fram fraujin unte þairh galaubein gaggam ni þairh siun aþþan
gatrauam jah waljam mais usleiþan us þamma leika jah anahaimjaim wisan at
fraujin in uþ þis usdaudjam jaþþe anahaimjai jaþþe afhaimjai waila galeikan imma
unte allai weis ataugjan skuldai sijum faura stauastola Xristaus ei ganimai
ƕarjizuh þo swesona leikis afar þaimei gatawida jaþþe þiuþ jaþþe unþiuþ
witandans nu agis fraujins mannans fullaweisjam iþ guda swikunþai sijum aþþan
wenja jah in miþwisseim izwaraim swikunþans wisan uns ni ei aftra uns silbans
uskannjaima izwis ak lew gibandans izwis ƕoftuljos fram unsis ei habaiþ wiþra
þans in andwairþja ƕopandans jan ni in hairtin unte jaþþe usgeisnodedum guda
jaþþe fullafraþjam izwis unte friaþwa Xristaus dishabaiþ uns domjandans þata
þatei ains faur allans gaswalt þannu allai gaswultun jah faur allans gaswalt ei
þai libandans ni þanaseiþs sis silbam libaina ak þamma faur sik gaswiltandin jah
urreisandin swaei weis fram þamma nu ni ainnohun kunnum bi leika iþ jabai
ufkunþedum bi leika Xristu akei nu ni þanaseiþs ni kunnum swaei jabai ƕo in
Xristau niuja gaskafts þo alþjona usliþun sai waurþun niuja alla aþþan alla us
guda þamma gafriþondin uns sis þairh Xristu jag gibandin unsis andbahti
gafriþonais unte sweþauh guþ was in Xristau manaseþ gafriþonds sis ni rahnjands
im missadedins ize jah lagjands in uns waurd gafriþonais faur Xristu nu airinom
swe at guda gaþlaihandin þairh uns bidjandans faur Xristu gagawairþnan guda unte
þana ize ni kunþa frawaurht faur uns gatawida frawaurht ei weis waurþeima
garaihtei gudis in imma 

Pawlus apaustaulus ni af mannam nih þairh mannan ak þairh Iesu Xristu jah guþ
attan ize urraisida ina us dauþaim jah þai miþ mis allai broþrjus aikklesjom
Galatiais ansts izwis jah gawairþi fram guda attin jah fraujin unsaramma Iesu
Xristau izei gaf sik silban faur frawaurhtins unsaros ei uslausidedi uns us
þamma andwairþin aiwa ubilin bi wiljin gudis jah attins unsaris þammei wulþus du
aiwam amen sildaleikja ei swa sprauto afwandjanda af þamma laþondin izwis in
anstai Xristaus du anþaramma aiwaggelja þatei nist anþar alja sumai sind þai
drobjandans izwis jah wiljandans inwandjan aiwaggeli Xristaus aþþan þatei melja
izwis sai in andwairþja gudis ei ni liuga þaþro qam ana fera Saurais jah
Kileikiais unkunþs wlita aikklesjom Iudaias þaim in Xristau þatainei hausjandans
wesun þatei saei wrak uns simle nu mereiþ galaubein þoei suman brak jah in mis
mekilidedun guþ 

Pawlus apaustaulus Xristaus Iesuis þairh wiljan gudis þaim weiham þaim wisandam
in Aifaison jah triggwaim in Xristau Iesu ansts izwis jah gawairþi fram guda
attin unsaramma jah fraujin Iesu Xristau þiuþiþs guþ jah atta fraujins unsaris
Iesuis Xristaus izei gaþiuþida uns ana allai þiuþeinai ahmeinai in himinakundaim
in Xristau swaswe gawalida uns in imma faur gasatein fairƕaus ei sijaima weihai
jah unwammai in andwairþja is in frijaþwai in imma in þammei hlauts gasatidai
wesum fauragaredanai bi wiljin gudis þis alla in allaim waurkjandins bi muna
wiljins seinis ei sijaima weis du hazeinai wulþaus is þai faurawenjandans in
Xristau in þammei jah jus gahausjandans waurd sunjus aiwaggeli ganistais
izwaraizos þammei galaubjandans gasiglidai waurþuþ ahmin gahaitis þamma weihin
izei ist wadi arbjis unsaris du faurbauhtai gafreideinais du hazeinai wulþaus is
duþþe jah ik gahausjands izwara galaubein in fraujin Iesu Xristau jah frijaþwa
in allans þans weihans unsweibands awiliudo in izwara gamund waurkjands in bidom
meinaim ei guþ fraujins unsaris Iesuis Xristaus atta wulþaus gibai izwis ahman
handugeins jah andhuleinais in ufkunþja seinamma inliuhtida augona hairtins
izwaris ei witeiþ jus ƕa ist wens laþonais is ƕileik uh gabei wulþaus arbjis is
in weihaim jah ƕa ufarassus mikileins mahtais is in uns þaim galaubjandam bi
waurstwa mahtais swinþeins is þatei gawaurhta in Xristau urraisjands ina us
dauþaim jah gasatida in taihswon seinai in himinam ufaro allaize reikje jah
waldufnje jah mahte jah fraujinassiwe jah allaize namne namnidaize ni þatainei
in þamma aiwa ak jah in þamma anawairþin jah alla ufhnaiwida uf fotuns imma jah
ina atgaf haubiþ ufar alla aikklesjon sei ist leik is fullo þis alla in allaim
usfulljandins 

Jabai nu miþurrisuþ Xristau þoei iupa sind sokeiþ þarei Xristus ist in taihswai
gudis sitands þaimei iupa sind fraþjaiþ ni þaim þoei ana airþai sind unte
gadauþnodeduþ jah libains izwara gafulgina ist miþ Xristau in guda þan Xristus
swikunþs wairþiþ libains izwara þanuh jah jus bairhtai wairþiþ miþ imma in
wulþau dauþeiþ nu liþuns izwarans þans þaiei sind ana airþai horinassau
unhrainein winna lustau ubilana jah faihugeiron soei ist galiugagude
skalkinassus þairh þoei qimiþ hatis gudis ana sunum ungalaubeinais in þaimei jah
jus iddjeduþ simle þan libaideduþ in þaim iþ nu aflagjiþ jah jus þo alla hatis
þwairhein unselein anaqiss aglaitiwaurdein us munþa izwaramma ni þarei nist
Kreks jah Judaius bimait jah faurafilli barbarus jah Skwþus skalks jah freis ak
alla jah in allaim Xristus swaswe jah Xristus fragaf izwis swa jah jus taujaiþ
aþþan ufar alla þo friaþwa sei ist gabindi ainamundiþos jah gawairþi gudis
swignjai in hairtam izwaraim in þammei jah laþodai wesuþ in ainamma leika jah
awiliudondans wairþaiþ waurd Xristaus bauai in izwis gabigaba in allai handugein
jah frodein ahmeinai laisjandans jah talzjandans izwis silbans psalmom hazeinim
saggwim ahmeinaim in anstai siggwandans in hairtam izwaraim fraujin all þisƕah
þatei taujaiþ in waurda aiþþau in waurstwa all in namin fraujins Iesuis
awiliudondans guda attin þairh ina jus qinons ufhausjaiþ wairam izwaraim swe
gaqimiþ in fraujin wairos frijoþ qenins izwaros jah ni sijaiþ baitrai wiþra þos
barna ufhausjaiþ fadreinam bi all unte þata waila galeikaiþ ist in fraujin jus
attans ni gramjaiþ barna izwara du þwairhein ei ni wairþaina in unlustau þewisa
ufhausjaiþ bi all þaim bi leika fraujam ni in augam skalkinondans swe mannam
samjandans ak in ainfalþein hairtins ogandans guþ þisƕah þatei taujaiþ us
saiwalai waurkjaiþ swe fraujin ni mannam witandans þatei af fraujin nimiþ
andalauni arbjis unte fraujin Xristau skalkinoþ sa auk skaþaila andnimiþ þatei
skoþ jah nist wiljahalþein at guda 

Bidja nu frumist allis taujan bidos aihtronins liteinins awiliuda fram allaim
mannam fram þiudanam jah fram allaim þaim in ufarassau wisandam ei slawandein
jas sutja ald bauaima in allai gagudein jag gariudja þat uþ þan ist god jah
andanem in andwairþja nasjandis unsaris gudis saei allans mans wili ganisan jah
in ufkunþja sunjos qiman ains allis guþ ains jah midumonds gudis jah manne manna
Xristus Iesus sa gibands sik silban andabauht faur allans þizei weitwodein melam
swesaim du þammei gasatiþs im ik merjands jah apaustaulus sunja qiþa in Xristau
ni liuga laisareis þiudo in galaubeinai jas sunjai wiljau nu wairans bidjan in
allaim stadim ushafjandans swiknos handuns inuh þwairhein jah tweiflein
samaleiko jah qinons in gafeteinai hrainjai miþ gariud_n jah inahein fetjandeins
sik ni in flahtom aiþþau gulþa aiþþau marikreitum aiþþau wastjom galaubaim ak
þatei gadob ist qinom gahaitandeim guþ blotan þairh waurstwa goda qino in
hauniþai galaisjai sik in allai ufhauseinai iþ galaisjan qinon ni uslaubja nih
fraujinon faura waira ak wisan in þahainai Adam auk fruma gadigans warþ þaþroh
Aiwwa jah Adam ni warþ uslutoþs iþ qino uslutoda in missadedai warþ iþ ganisiþ
þairh barne gabaurþ jabai gastandand in galaubeinai jah frijaþwai jah weihiþai
miþ gafraþjein 

iþ nu þus jah mis bruks þanuh insandida iþ þu ina þat ist meinos brusts andnim
þanei ik wilda at mis gahaban ei faur þuk mis andbahtidedi in bandjom
aiwaggeljons iþ inu þein ragin ni waiht wilda taujan ei ni swaswe bi nauþai þiuþ
þein sijai ak us lustum aufto auk duþe afgaf sik du ƕeilai ei aiweinana ina
andnimais ju ni swaswe skalk ak ufar skalk broþar liubana ussindo mis iþ ƕan
filu mais þus jah in leika jah in fraujin jabai nu mik habais du gamana andnim
þana swe mik iþ jabai ƕa gaskoþ þus aiþþau skula ist þata mis rahnei ik Pawlus
gamelida meinai handau ik usgiba ei ni qiþau þus þatei jaþ þuk silban mis skula
is jai broþar ik þeina niutau in fraujin anaþrafstei meinos brusts in Xristau
gatrauands ufhauseinai þeinai gamelida þus witands þatei jah ufar þatei qiþa
taujis bijandz uþ þan manwei mis saliþwos wenja auk ei þairh bidos izwaros
fragibaidau izwis goleiþ þuk Aipafras sa miþfrahunþana mis in Xristau Iesu 
