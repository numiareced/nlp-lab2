Jah atsteigands in skip ufarlaiþ jah qam in seinai baurg þanuh atberun du imma
usliþan ana ligra ligandan jah gasaiƕands Iesus galaubein ize qaþ du þamma
usliþin þrafstei þuk barnilo afletanda þus frawaurhteis þeinos þaruh sumai þize
bokarje qeþun in sis silbam sa wajamereiþ jah witands Iesus þos mitonins ize qaþ
duƕe jus mitoþ ubila in hairtam izwaraim ƕaþar ist raihtis azetizo qiþan
afletanda þus frawaurhteis þau qiþan urreis jah gagg Aþþan ei witeiþ þatei
waldufni habaiþ sa sunus mans ana airþai afleitan frawaurhtins þanuh qaþ du
þamma usliþin urreisands nim þana ligr þeinana jah gagg in gard þeinana jah
urreisands galaiþ in gard seinana gasaiƕandeins þan manageins ohtedun
sildaleikjandans jah mikilidedun guþ þana gibandan waldufni swaleikata mannam
jah þairhleiþands Iesus jainþro gasaƕ mannan sitandan at motai Maþþaiu haitanana
jah qaþ du imma laistei afar mis jah usstandands iddja afar imma jah warþ biþe
is anakumbida in garda jah sai managai motarjos jah frawaurhtai qimandans
miþanakumbidedun Iesua jah siponjam is jah gaumjandans Fareisaieis qeþun du þaim
siponjam is duƕe miþ motarjam jah frawaurhtaim matjiþ sa laisareis izwar iþ
Iesus gahausjands qaþ du im ni þaurbun hailai lekeis ak þai unhaili habandans
Aþþan gaggaiþ ganimiþ ƕa sijai armahairtiþa wiljau jah ni hunsl niþ þan qam
laþon uswaurhtans ak frawaurhtans þanuh atiddjedun siponjos Iohannes qiþandans
duƕe weis jah Fareisaieis fastam filu iþ þai siponjos þeinai ni fastand jah qaþ
du im Iesus ibai magun sunjus bruþfadis qainon und þata ƕeilos þei miþ im ist
bruþfaþs iþ atgagggand dagos þan afnimada af im sa bruþfaþs jah þan fastand
aþþan ni ƕashun lagjiþ du plata fanan þarihis ana snagan fairnjana unte afnimiþ
fullon af þamma snagin jah wairsiza gataura wairþiþ Niþ þan giutand wein niujata
in balgins fairnjans aiþþau distaurnand balgeis biþeh þan jah wein usgutniþ jah
balgeis fraqistnand ak giutand wein juggata in balgins niujans jah bajoþum
gabairgada miþþanei is rodida þata du im þaruh reiks ains qimands inwait ina
qiþands þatei dauhtar meina nu gaswalt akei qimands atlagei handu þeina ana ija
jah libaiþ jah urreisands Iesus iddja afar imma jah siponjos is jah sai qino
bloþarinnandei ·ib· wintruns duatgaggandei aftaro attaitok skauta wastjos is qaþ
uh auk in sis jabai þatainei atteka wastjai is ganisa iþ Iesus gawandjands sik
jah gasaiƕands þo qaþ þrafstei þuk dauhtar galaubeins þeina ganasida þuk jah
ganas so qino fram þizai ƕeilai jainai jah qimands Iesus in garda þis reikis jah
gasaiƕands swigljans jah managein auhjondein qaþ du im afleiþiþ unte ni gaswalt
so mawi ak slepiþ jah bihlohun ina þanuh þan usdribana warþ so managei
atgaggands inn habaida handu izos jah urrais so mawi jah usiddja meriþa so and
alla jaina airþa jah ƕarbondin Iesua jainþro laistidedun afar imma twai blindans
hropjandans jah qiþandans armai uggkis sunau Daweidis Qimandin þan in garda
duatiddjedun imma þai blindans jah qaþ im Iesus ga-laubjats u þatei magjau þata
taujan Qeþun du imma jai frauja þanuh attaitok augam ize qiþands bi galaubeinai
iggqarai wairþai iggqis jah usluknodedun im augona jah inagida ins Iesus qiþands
saiƕats ei manna ni witi iþ eis usgaggandans usmeridedun ina in allai airþai
jainai þanuh biþe utusiddjedun eis sai atberun imma mannan baudana daimonari jah
biþe usdribans warþ unhulþo rodida sa dumba jah sildaleikidedun manageins
qiþandans ni aiw swa uskunþ was in Israela iþ Fareisaieis qeþun in fauramaþlja
unhulþono usdreibiþ unhulþons jah bitauh Iesus baurgs allos jah haimos laisjands
in gaqumþim ize jah merjands aiwaggeljon þiudangardjos jah hailjands allos
sauhtins jah alla unhailja gasaiƕands þan þos manageins infeinoda in ize unte
wesun afdauidai jah frawaurpanai swe lamba ni habandona hairdeis þanuh qaþ du
siponjam seinaim asans raihtis managa iþ waurstwjans fawai bidjiþ nu fraujan
asanais ei ussandjai waurstwjans in asan seina 

Jah athaitands þans twalif siponjans þizai baurg þliuhaiþ in anþara amen auk
qiþa izwis ei ni ustiuhiþ baurgs Israelis unte qimiþ sa sunus mans nist siponeis
ufar laisarja nih skalks ufar fraujin seinamma Ganah siponi ei wairþai swe
laisareis is jah skalks swe frauja is jabai gardawaldand Baiailzaibul haihaitun
und ƕan filu mais þans innakundans is ni waiht auk ist gahuliþ þatei ni
andhuljaidau jah fulgin þatei ni ufkunnaidau þatei qiþa izwis in riqiza qiþaiþ
in liuhada jah þatei in auso gahauseiþ merjaiþ ana hrotam niu twai sparwans
assarjau bugjanda jah ains ize ni gadriusiþ ana airþa inuh attins izwaris wiljan
aþþan izwara jah tagla haubidis alla garaþana sind ni nunu ogeiþ managaim
sparwam batizans sijuþ jus Saƕazuh nu saei andhaitiþ mis in andwairþja manne
andhaita jah ik imma in andwairþja attins meinis saei in himinam ist iþ þisƕanoh
saei afaikiþ mik in andwairþja manne afaika jah ik ina in andwairþja attins
meinis þis saei in himinam ist nih ahjaiþ þatei qemjau lagjan gawairþi ana airþa
ni qam lagjan gawairþi ak hairu qam auk skaidan mannan wiþra attan is jah
dauhtar wiþra aiþein izos jah bruþ wiþra swaihron izos jah fijands mans
innakundai is saei frijoþ attan aiþþau aiþein ufar mik nist meina wairþs jah
saei frijoþ sunu aiþþau dauhtar ufar mik nist meina wairþs jah saei ni nimiþ
galgan seinana jah laistjai afar mis nist meina wairþs saei bigitiþ saiwala
seina fraqisteiþ izai jah saei fraqisteiþ saiwalai seinai in meina bigitiþ þo sa
andnimands izwis mik andnimiþ jah sa mik andnimands andnimiþ þana sandjandan mik
sa andnimands praufetu in namin praufetaus mizdon praufetaus nimiþ jah sa
andnimands garaihtana in namin garaihtis mizdon garaihtis nimiþ jah saei
gadragkeiþ ainana þize minnistane stikla kaldis watins þatainei in namin
siponeis amen qiþa izwis ei ni fraqisteiþ mizdon seinai 

Jah warþ biþe usfullida Iesus anabiudands þaim twalif siponjam seinaim ushof sik
jainþro du laisjan jah merjan and baurgs ize iþ Iohannes gahausjands in karkarai
waurstwa Xristaus insandjands bi siponjam seinaim qaþ du imma þu u is sa qimanda
þau anþariz uh beidaima jah andhafjands Iesus qaþ du im gaggandans gateihiþ
Iohanne þatei gahauseiþ jah gasaiƕiþ blindai ussaiƕand jah haltai gaggand
þrutsfillai hrainjai wairþand jah baudai gahausjand jah dauþai urreisand jah
unledai wailamerjanda jah audags ist ƕazuh saei ni gamarzjada in mis at þaim þan
afgaggandam dugann Iesus qiþan þaim manageim bi Iohannen ƕa usiddjeduþ ana
auþida saiƕan raus fram winda wagidata akei ƕa usiddjeduþ saiƕan mannan
hnasqjaim wastjom gawasidana sai þaiei hnasqjaim wasidai sind in gardim þiudane
sind akei ƕa usiddjeduþ saiƕan praufetu jai qiþa izwis jah managizo praufetau sa
ist auk bi þanei gameliþ ist sai ik insandja aggilu meinana faura þus saei
gamanweiþ wig þeinana faura þus amen qiþa izwis ni urrais in baurim qinono maiza
Iohanne þamma daupjandin iþ sa minniza in þiudangardjai himine maiza imma ist
fram uh þan þaim dagam Iohannis þis daupjandins und hita þiudangardi himine
anamahtjada jah anamahtjandans frawilwand þo allai auk praufeteis jah witoþ und
Iohanne fauraqeþun jah jabai wildedeiþ miþniman sa ist Helias saei skulda qiman
saei habai ausona hausjandona gahausjai ƕe nu galeiko þata kuni Galeik ist
barnam sitandam in garunsim jah wopjandam anþar anþaris jah qiþandam swiglodedum
izwis jah ni plinsideduþ hufum jah ni qainodeduþ qam raihtis Iohannes nih
matjands nih drigkands jah qiþand unhulþon habaiþ qam sa sunus mans matjands jah
drigkands jah qiþand sai manna afetja jah afdrugkja motarje frijonds jah
frawaurhtaize jah uswaurhta gadomida warþ handugei fram barnam seinaim þanuh
dugann idweitjan baurgim in þaimei waurþun þos managistons mahteis is þatei ni
idreigodedun sik wai þus Kaurazein wai þus Beþsaïdan unte iþ waurþeina in Twre
jah Seidone landa mahteis þos waurþanons in izwis airis þau in sakkau jah azgon
idreigodedeina sweþauh qiþa izwis Twrim jah Seidonim sutizo wairþiþ in daga
stauos þau izwis jah þu Kafarnaum þu und himin ushauhida dalaþ und halja
galeiþis unte jabai in Saudaumjam waurþeina mahteis þos waurþanons in izwis
aiþþau eis weseina und hina dag sweþauh qiþa izwis þatei airþai Saudaumje sutizo
wairþiþ in daga stauos þau þus in uh jainamma mela andhafjands 

ƕan uh þan þuk seƕum gast jah galaþodedum aiþþau naqadana jah wasidedum ƕan uh
þan þuk seƕum siukana aiþþau in karkarai jah atiddjedum du þus jah andhafjands
sa þiudans qiþiþ du im amen qiþa izwis jah þanei tawideduþ ainamma þize
minnistane broþre meinaize mis tawideduþ þanuh qiþiþ jah þaim af hleidumein
ferai gaggiþ fairra mis jus fraqiþanans in fon þata aiweino þata manwido
unhulþin jah aggilum is unte gredags was jan ni gebuþ mis matjan afþaursiþs was
jan ni dragkideduþ mik gasts was jan ni galaþodeduþ mik naqaþs jan ni wasideduþ
mik siuks jah in karkarai jan ni gaweisodeduþ meina þanuh andhafjand jah þai
qiþandans frauja ƕan þuk seƕum gredagana aiþþau afþaursidana aiþþau gast aiþþau
naqadana aiþþau siukana aiþþau in karkarai jan ni andbahtidedeima þus þanuh
andhafjiþ im qiþands amen qiþa izwis jah þanei ni tawideduþ ainamma þize
leitilane mis ni tawideduþ jah galeiþand þai in balwein aiweinon iþ þai
garaihtans in libain aiweinon 

Jah warþ biþe ustauh Iesus alla þo waurda qaþ siponjam seinaim wituþ þatei afar
twans dagans paska wairþiþ jas sa sunus mans atgibada du ushramjan þanuh þaurbum
weitwode sai nu gahausideduþ þo wajamerein is ƕa izwis þugkeiþ iþ eis
andhafjandans qeþun skula dauþaus ist þanuh spiwun ana andawleizn is jah
kaupastedun ina sumai þ þan lofam slohun qiþandans praufetei unsis Xristu ƕas
ist sa slahands þuk iþ Paitrus uta sat ana rohsnai jah duatiddja imma aina þiwi
qiþandei jah þu wast miþ Iesua þamma Galeilaiau ƕa qiþis usgaggandan þan ina in
daur gasaƕ ina anþara jah qaþ du þaim jainar jah sa was miþ Iesua þamma
Nazoraiau jah aftra afaiaik miþ aiþa swarands þatei ni kann þana mannan afar
leitil þan atgaggandans þai standandans qeþun Paitrau bi sunjai jah þu þize is
jah auk razda þeina bandweiþ þuk þanuh dugann afdomjan jah swaran þatei ni kann
þana mannan jah suns hana hrukida jah gamunda Paitrus waurdis Iesuis qiþanis du
sis þatei faur hanins hruk þrim sinþam afaikis mik jah usgaggands ut gaigrot
baitraba 

At maurgin þan waurþanana runa nemun allai gudjans jah þai sinistans manageins
bi Iesu ei afdauþidedeina ina jah gabindandans ina gatauhun jah anafulhun ina
Pauntiau Peilatau kindina þanuh gasaiƕands Iudas sa galewjands ina þatei du
stauai gatauhans warþ idreigonds gawandida þans þrins tiguns silubrinaize gudjam
jah sinistam qiþands iþ eis qeþun ƕa kara unsis þu witeis jah atwairpands þaim
silubreinam in alh aflaiþ jah galeiþands ushaihah sik iþ þai gudjans nimandans
þans skattans qeþun ni skuld ist lagjan þans in kaurbaunan unte andawairþi
bloþis ist garuni þan nimandans usbauhtedun us þaim þana akr kasjins du usfilhan
ana gastim duþþe haitans warþ akrs jains akrs bloþis und hina dag þanuh
usfullnoda þata qiþano þairh Iairaimian praufetu qiþandan jah usnemun þrins
tiguns silubreinaize andawairþi þis wairþodins þatei garahnidedun fram sunum
Israelis jah atgebun ins und akra kasjins swaswe anabauþ mis frauja iþ Iesus
stoþ faura kindina jah frah ina sa kindins qiþands þu is þiudans Iudaie iþ Iesus
qaþ du imma þu qiþis jah miþþanei wrohiþs was fram þaim gudjam jah sinistam ni
waiht andhof þanuh qaþ du imma Peilatus niu hauseis ƕan filu ana þuk weitwodjand
jah ni andhof imma wiþra ni ainhun waurde swaswe sildaleikida sa kindins filu
and dulþ þan ƕarjoh biuhts was sa kindins fraletan ainana þizai managein bandjan
þanei wildedun habaidedun uh þan bandjan gatarhidana haitanana Barabban
gaqumanaim þan im qaþ im Peilatus ƕana wileiþ ei fraletau izwis Barabban þau
Iesu saei haitada Xristus wissa auk þatei in neiþis atgebun ina sitandin þan
imma ana stauastola insandida du imma qens is qiþandei ni waiht þus jah þamma
garaihtin Israelis ist atsteigadau nu af þamma galgin jah galaubjam imma
trauaida du guda lausjadau nu ina jabai wili ina qaþ auk þatei gudis im sunus
þatuh samo jah þai waidedjans þai miþushramidans imma idweitidedun imma fram
saihston þan ƕeilai warþ riqis ufar allai airþai und ƕeila niundon iþ þan bi
ƕeila niundon ufhropida Iesus stibnai mikilai qiþands helei helei lima sibakþani
þatei ist guþ meins guþ meins duƕe mis bilaist iþ sumai þize jainar standandane
gahausjandans qeþun þatei Helian wopeiþ sa jah suns þragida ains us im jah nam
swamm fulljands aketis jah lagjands ana raus draggkida ina iþ þai anþarai qeþun
let ei saiƕam qimai u Helias nasjan ina iþ Iesus aftra hropjands stibnai mikilai
aflailot ahman jah þan faurhah alhs diskritnoda in twa iupaþro und dalaþ jah
airþa inreiraida jah stainos disskritnodedun jah hlaiwasnos usluknodedun jah
managa leika þize ligandane weihaize urrisun jah usgaggandans us hlaiwasnom afar
urrist is innatgaggandans in þo weihon baurg jah ataugidedun sik managaim iþ
hundafaþs jah þai miþ imma witandans Iesua gasaiƕandans þo reiron jah þo
waurþanona ohtedun abraba qiþandans bi sunjai gudis sunus ist sa wesun uh þan
jainar qinons managos fairraþro saiƕandeins þozei laistidedun afar Iesua fram
Galeilaia andbahtjandeins imma in þaimei was Marja so Magdalene jah Marja so
Iakobis jah Iosezis aiþei jah aiþei suniwe Zaibaidaiaus iþ þan seiþu warþ qam
manna gabigs af Areimaþaias þizuh namo Iosef saei jah silba siponida Iesua sah
atgaggands du Peilatau baþ þis leikis Iesuis þanuh Peilatus uslaubida giban þata
leik jah nimands þata leik Iosef biwand ita sabana hrainjamma jah galagida ita
in niujamma seinamma hlaiwa þatei ushuloda ana staina jah faurwalwjands staina
mikilamma daurons þis hlaiwis galaiþ was uh þan jainar Marja Magdalene jah so
anþara Marja sitandeins andwairþis þamma hlaiwa iftumin þan daga saei ist afar
paraskaiwein gaqemun auhumistans gudjans jah Fareisaieis du Peilatau qiþandans
frauja gamundedum þatei jains airzjands qaþ nauh libands afar þrins dagans
urreisa hait nu witan þamma hlaiwa und þana þridjan dag ibai ufto qimandans þai
siponjos is binimaina imma jah qiþaina du managein urrais us dauþaim jah ist so
speidizei airziþa wairsizei þizai frumein qaþ im Peilatus habaiþ wardjans gaggiþ
witaid uh swaswe kunnuþ iþ eis gaggandans galukun þata hlaiw faursigljandans
þana 

Aiwaggeljo þairh Marku anastodeiþ 

Anastodeins aiwaggeljons Iesuis Xristaus sunaus gudis swe gameliþ ist in Esaïin
praufetau sai ik insandja aggilu meinana faura þus saei gamanweiþ wig þeinana
faura þus Stibna wopjandins in auþidai manweiþ wig fraujins raihtos waurkeiþ
staigos gudis unsaris was Iohannes daupjands in auþidai jah merjands daupein
idreigos du aflageinai frawaurhte jah usiddjedun du imma all Iudaialand jah
Iairusaulwmeis jah daupidai wesun allai in Iaurdane aƕai fram imma andhaitandans
frawaurhtim seinaim was uþ þan Iohannes gawasiþs taglam ulbandaus jah gairda
filleina bi hup seinana jah matida þramsteins jah miliþ haiþiwisk jah merida
qiþands qimiþ swinþoza mis sa afar mis þizei ik ni im wairþs anahneiwands
andbindan skaudaraip skohe is aþþan ik daupja izwis in watin iþ is daupeiþ izwis
in ahmin weihamma jah warþ in jainaim dagam qam Iesus fram Nazaraiþ Galeilaias
jah daupiþs was fram Iohanne in Iaurdane jah suns usgaggands us þamma watin
gasaƕ usluknans himinans jah ahman swe ahak atgaggandan ana ina jah stibna qam
us himinam þu is sunus meins sa liuba in þuzei waila galeikaida jah suns sai
ahma ina ustauh in auþida jah was in þizai auþidai dage fidwor tiguns fraisans
fram Satanin jah was miþ diuzam jah aggileis andbahtidedun imma iþ afar þatei
atgibans warþ Iohannes qam Iesus in Galeilaia merjands aiwaggeljon þiudangardjos
gudis qiþands þatei usfullnoda þata mel jah atneƕida sik þiudangardi gudis
idreigoþ jah galaubeiþ in aiwaggeljon jah ƕarbonds faur marein Galeilaias gasaƕ
Seimonu jah Andraian broþar is þis Seimonis wairpandans nati in marein wesun auk
fiskjans jah qaþ im Iesus hirjats afar mis jah gatauja igqis wairþan nutans
manne jah suns afletandans þo natja seina laistidedun afar imma jah jainþro
inngaggands framis leitilata gasaƕ Iakobu þana Zaibaidaiaus jah Iohanne broþar
is jah þans in skipa manwjandans natja jah suns haihait ins jah afletandans
attan seinana Zaibaidaiu in þamma skipa miþ asnjam galiþun afar imma jah galiþun
in Kafarnaum jah suns sabbato daga galeiþands in swnagogen laisida ins jah
usfilmans waurþun ana þizai laiseinai is unte was laisjands ins swe waldufni
habands jah ni swaswe þai bokarjos jah was in þizai swnagogen ize manna in
unhrainjamma ahmin jah ufhropida qiþands fralet ƕa uns jah þus Iesu Nazorenai
qamt fraqistjan uns kann þuk ƕas þu is sa weiha gudis jah andbait ina Iesus
qiþands þahai jah usgagg ut us þamma ahma unhrainja jah tahida ina ahma sa
unhrainja jah hropjands stibnai mikilai usiddja us imma jah afslauþnodedun allai
sildaleikjandans swaei sokidedun miþ sis misso qiþandans ƕa sijai þata ƕo so
laiseino so niujo ei miþ waldufnja jah ahmam þaim unhrainjam anabiudiþ jah
ufhausjand imma usiddja þan meriþa is suns and allans bisitands Galeilaias jah
suns us þizai swnagogen usgaggandans qemun in garda Seimonis jah Andraiins miþ
Iakobau jah Iohannen iþ swaihro Seimonis lag in brinnon jah suns qeþun imma bi
ija jah duatgaggands urraisida þo undgreipands handu izos jah aflailot þo so
brinno suns jah andbahtida im andanahtja þan waurþanamma þan gasaggq sauil berun
du imma allans þans ubil habandans jah unhulþons habandans jah so baurgs alla
garunnana was at daura jah gahailida managans ubil habandans missaleikaim
sauhtim jah unhulþons managos uswarp jah ni fralailot rodjan þos unhulþons unte
kunþedun ina jah air uhtwon usstandands usiddja jah galaiþ ana auþjana staþ jah
jainar baþ jah galaistans waurþun imma Seimon jah þai miþ imma jah bigitandans
ina qeþun du imma þatei allai þuk sokjand jah qaþ du im gaggam du þaim bisunjane
haimom jah baurgim ei jah jainar merjau unte duþe qam jah was merjands in
swnagogim ize and alla Galeilaian jah unhulþons uswairpands jah qam at imma
þrutsfill habands bidjands ina jah kniwam knussjands jah qiþands du imma þatei
jabai wileis magt mik gahrainjan iþ Iesus infeinands ufrakjands handu seina
attaitok imma jah qaþ imma wiljau wairþ hrains jah biþe qaþ þata Iesus suns þata
þrutsfill aflaiþ af imma jah hrains warþ jah gaƕotjands imma suns ussandida ina
jah qaþ du imma saiƕ ei mannhun ni qiþais waiht ak gagg þuk silban ataugjan
gudjin jah atbair fram gahraineinai þeinai þatei anabauþ Moses du weitwodiþai im
iþ is usgaggands dugann merjan filu jah usqiþan þata waurd swaswe is juþan ni
mahta andaugjo in baurg galeiþan ak uta ana auþjaim stadim was jah iddjedun du
imma allaþro 

Jah galaiþ aftra in Kafarnaum afar dagans jah gafrehun þatei in garda ist jah
suns gaqemun managai swaswe juþan ni gamostedun nih at daura jah rodida im waurd
jah qemun at imma usliþan bairandans hafanana fram fidworim jah ni magandans
neƕa qiman imma faura manageim andhulidedun hrot þarei was Iesus jah
usgrabandans insailidedun þata badi ana þammei lag sa usliþa gasaiƕands þan
Iesus galaubein ize qaþ du þamma usliþin barnilo afletanda þus frawaurhteis
þeinos wesun uh þan sumai þize bokarje jainar sitandans jah þagkjandans sis in
hairtam seinaim ƕa sa swa rodeiþ naiteinins ƕas mag afletan frawaurhtins niba
ains guþ jah suns ufkunnands Iesus ahmin seinamma þatei swa þai mitodedun sis
qaþ du im duƕe mitoþ þata in hairtam izwaraim ƕaþar ist azetizo du qiþan þamma
usliþin afletanda þus frawaurhteis þeinos þau qiþan urreis jah nim þata badi
þeinata jah gagg aþþan ei witeiþ þatei waldufni habaiþ sunus mans ana airþai
afletan frawaurhtins qaþ du þamma usliþin þus qiþa urreis nim uh þata badi þein
jah gagg du garda þeinamma jah urrais suns jah ushafjands badi usiddja faura
andwairþja allaize swaswe usgeisnodedun allai jah hauhidedun mikiljandans guþ
qiþandans þatei aiw swa ni gaseƕun jah galaiþ aftra faur marein jah all
manageins iddjedun du imma jah laisida ins jah ƕarbonds gasaƕ Laiwwi þana
Alfaiaus sitandan at motai jah qaþ du imma gagg afar mis Jah usstandands iddja
afar imma jah warþ biþe is anakumbida in garda is jah managai motarjos jah
frawaurhtai miþanakumbidedun Iesua jah siponjam is wesun auk managai jah
iddjedun afar imma jah þai bokarjos jah Fareisaieis gasaiƕandans ina matjandan
miþ þaim motarjam jah frawaurhtaim qeþun du þaim siponjam is ƕa ist þatei miþ
motarjam jah frawaurhtaim matjiþ jah driggkiþ jah gahausjands Iesus qaþ du im ni
þaurbun swinþai lekeis ak þai ubilaba habandans ni qam laþon uswaurhtans ak
frawaurhtans jah wesun siponjos Iohannis jah Fareisaieis fastandans jah
atiddjedun jah qeþun du imma duƕe siponjos Iohannes jah Fareisaieis fastand iþ
þai þeinai siponjos ni fastand jah qaþ im Iesus ibai magun sunjus bruþfadis und
þatei miþ im ist bruþfaþs fastan swa lagga ƕeila swe miþ sis haband bruþfad ni
magun fastan aþþan atgaggand dagos þan afnimada af im sa bruþfaþs jah þan
fastand in jainamma daga ni manna plat fanins niujis siujiþ ana snagan fairnjana
ibai afnimai fullon af þamma sa niuja þamma fairnjin jah wairsiza gataura
wairþiþ ni manna giutiþ wein juggata in balgins fairnjans ibai aufto distairai
wein þata niujo þans balgins jah wein usgutniþ jah þai balgeis fraqistnand ak
wein juggata in balgins niujans giutand jah warþ þairhgaggan imma sabbato daga
þairh atisk jah dugunnun siponjos is skewjandans raupjan ahsa jah Fareisaieis
qeþun du imma sai ƕa taujand siponjos þeinai sabbatim þatei ni skuld ist jah is
qaþ du im niu ussuggwuþ aiw ƕa gatawida Daweid þan þaurfta jah gredags was is
jah þai miþ imma ƕaiwa galaiþ in gard gudis uf Abiaþara gudjin jah hlaibans
faurlageinais matida þanzei ni skuld ist matjan niba ainaim gudjam jah gaf jah
þaim miþ sis wisandam jah qaþ im sabbato in mans warþ gaskapans ni manna in
sabbato dagis swaei frauja ist sa sunus mans jah þamma sabbato 

Jah galaiþ aftra in swnagogen jah was jainar manna gaþaursana habands handu jah
witaidedun imma hailidediu sabbato daga ei wrohidedeina ina jah qaþ du þamma
mann þamma gaþaursana habandin handu urreis in midumai jah qaþ du im skuld u ist
in sabbatim þiuþ taujan aiþþau unþiuþ taujan saiwala nasjan aiþþau usqistjan iþ
eis þahaidedun jah ussaiƕands ins miþ moda gaurs in daubiþos hairtins ize qaþ du
þamma mann ufrakei þo handu þeina jah ufrakida jah gastoþ aftra so handus is jah
gaggandans þan Fareisaieis sunsaiw miþ þaim Herodianum garuni gatawidedun bi ina
ei imma usqemeina jah Iesus aflaiþ miþ siponjam seinaim du marein jah filu
manageins us Galeilaia laistidedun afar imma jah us Iudaia jah us Iairusaulwmim
jah us Idumaia jah hindana Iaurdanaus jah þai bi Twra jah Seidona manageins filu
gahausjandans ƕan filu is tawida qemun at imma jah qaþ þaim siponjam seinaim ei
skip habaiþ wesi at imma in þizos manageins ei ni þraiheina ina managans auk
gahailida swaswe drusun ana ina ei imma attaitokeina jah swa managai swe
habaidedun wundufnjos jah ahmans unhrainjans þaih þan ina gaseƕun drusun du imma
jah hropidedun qiþandans þatei þu is sunus gudis jah filu andbait ins ei ina ni
gaswikunþidedeina jah ustaig in fairguni jah athaihait þanzei wilda is jah
galiþun du imma jah gawaurhta twalif du wisan miþ sis jah ei insandidedi ins
merjan jah haban waldufni du hailjan sauhtins jah uswairpan unhulþons jah
gasatida Seimona namo Paitrus jah Iakobau þamma Zaibaidaiaus jah Iohanne broþr
Iakobaus jah gasatida im namna Bauanairgais þatei ist sunjus þeiƕons jah
Andraian jah Filippu jah Barþaulaumaiu jah Matþaiu jah Þoman jah Iakobu þana
Alfaiaus jah Þaddaiu jah Seimona þana Kananeiten jah Iudan Iskarioten saei jah
galewida ina jah atiddjedun in gard jah gaïddja sik aftra managei swaswe ni
mahtedun nih hlaif matjan jah hausjandans fram imma bokarjos jah anþarai
usiddjedun gahaban ina qeþun auk þatei usgaisiþs ist jah bokarjos þai af
Iairusaulwmai qimandans qeþun þatei Baiailzaibul habaiþ jah þatei in þamma
reikistin unhulþono uswairpiþ þaim unhulþom jah athaitands ins in gajukom qaþ du
im ƕaiwa mag Satanas Satanan uswairpan jah jabai þiudangardi wiþra sik
gadailjada ni mag standan so þiudangardi jaina jah jabai gards wiþra sik
gadailjada ni mag standan sa gards jains jah jabai Satana usstoþ ana sik silban
jah gadailiþs warþ ni mag gastandan ak andi habaiþ ni manna mag kasa swinþis
galeiþands in gard is wilwan niba faurþis þana swinþan gabindiþ jah þan þana
gard is diswilwai amen qiþa izwis þatei allata afletada þata frawaurhte sunum
manne jah naiteinos swa managos swaswe wajamerjand aþþan saei wajamereiþ ahman
weihana ni habaiþ fralet aiw ak skula ist aiweinaizos frawaurhtais unte qeþun
ahman unhrainjana habaiþ jah qemun þan aiþei is jah broþrjus is jah uta
standandona insandidedun du imma haitandona ina jah setun bi ina managei qeþun
þan du imma sai aiþei þeina jah broþrjus þeinai jah swistrjus þeinos uta sokjand
þuk jah andhof im qiþands ƕo ist so aiþei meina aiþþau þai broþrjus meinai jah
bisaiƕands bisunjane þans bi sik sitandans qaþ sai aiþei meina jah þai broþrjus
meinai saei allis waurkeiþ wiljan gudis sa jah broþar meins jah swistar jah
aiþei ist 

Jah aftra dugann laisjan at marein jah galesun sik du imma manageins filu swaswe
ina galeiþandan in skip gasitan in marein jah alla so managei wiþra marein ana
staþa was jah laisida ins in gajukom manag jah qaþ im in laiseinai seinai
hauseiþ sai urrann sa saiands du saian fraiwa seinamma jah warþ miþþanei saiso
sum raihtis gadraus faur wig jah qemun fuglos jah fretun þata anþar uþ þan
gadraus ana stainahamma þarei ni habaida airþa managa jah suns urrann in þizei
ni habaida diupaizos airþos at sunnin þan urrinnandin ufbrann jah unte ni
habaida waurtins gaþaursnoda jah sum gadraus in þaurnuns jah ufarstigun þai
þaurnjus jah afƕapidedun þata jah akran ni gaf jah sum gadraus in airþa goda jah
gaf akran urrinnando jah wahsjando jah bar ain ·l· jah ain ·j· jah ain ·r· jah
qaþ saei habai ausona hausjandona gahausjai iþ biþe warþ sundro frehun ina þai
bi ina miþ þaim twalibim þizos gajukons jah qaþ im izwis atgiban ist kunnan runa
þiudangardjos gudis iþ jainaim þaim uta in gajukom allata wairþiþ ei saiƕandans
saiƕaina jah ni gaumjaina jah hausjandans hausjaina jah ni fraþjaina ibai ƕan
gawandjaina sik jah afletaindau im frawaurhteis jah qaþ du im ni wituþ þo
gajukon jah ƕaiwa allos þos gajukons kunneiþ sa saijands waurd saijiþ aþþan þai
wiþra wig sind þarei saiada þata waurd jah þan gahausjand unkarjans suns qimiþ
Satanas jah usnimiþ waurd þata insaiano in hairtam ize jah þai sind samaleiko
þai ana stainahamma saianans þaiei þan hausjand þata waurd suns miþ fahedai
nimand ita jah ni haband waurtins in sis ak ƕeilaƕairbai sind þaþroh biþe qimiþ
aglo aiþþau wrakja in þis waurdis suns gamarzjanda jah þai sind þai in þaurnuns
saianans þai waurd hausjandans jah saurgos þizos libainais jah afmarzeins
gabeins jah þai bi þata anþar lustjus innatgaggandans afƕapjand þata waurd jah
akranalaus wairþiþ jah þai sind þai ana airþai þizai godon saianans þaiei
hausjand þata waurd jah andnimand jah akran bairand ain ·l· jah ain ·j· jah ain
·r· jah qaþ du im ibai lukarn qimiþ duþe ei uf melan satjaidau aiþþau undar ligr
niu ei ana lukarnastaþan satjaidau nih allis ist ƕa fulginis þatei ni
gabairhtjaidau nih warþ analaugn ak ei swikunþ wairþai jabai ƕas habai ausona
hausjandona gahausjai jah qaþ du im saiƕiþ ƕa hauseiþ in þizaiei mitaþ mitiþ
mitada izwis jah biaukada izwis þaim galaubjandam unte þisƕammeh saei habaiþ
gibada imma jah saei ni habaiþ jah þatei habaiþ afnimada imma jah qaþ swa ist
þiudangardi gudis swaswe jabai manna wairpiþ fraiwa ana airþa jah slepiþ jah
urreisiþ naht jah daga jah þata fraiw keiniþ jah liudiþ swe ni wait is silbo auk
airþa akran bairiþ frumist gras þaþroh ahs þaþroh fulliþ kaurnis in þamma ahsa
þanuh biþe atgibada akran suns insandeiþ gilþa unte atist asans jah qaþ ƕe
galeikom þiudangardja gudis aiþþau in ƕileikai gajukon gabairam þo swe kaurno
sinapis þatei þan saiada ana airþa minnist allaize fraiwe ist þize ana airþai
jah þan saiada urrinniþ jah wairþiþ allaize grase maist jah gataujiþ astans
mikilans swaswe magun uf skadau is fuglos himinis gabauan jah swaleikaim
managaim gajukom rodida du im þata waurd swaswe mahtedun hausjon iþ inuh gajukon
ni rodida im iþ sundro siponjam seinaim andband allata jah qaþ du im in jainamma
daga at andanahtja þan waurþanamma usleiþam jainis stadis jah afletandans þo
managein andnemun ina swe was in skipa jah þan anþara skipa wesun miþ imma jah
warþ skura windis mikila jah wegos waltidedun in skip swaswe ita juþan
gafullnoda jah was is ana notin ana waggarja slepands jah urraisidedun ina jah
qeþun du imma laisari niu kara þuk þizei fraqistnam jah urreisands gasok winda
jah qaþ du marein gaslawai afdumbn jah anasilaida sa winds jah warþ wis mikil
jah qaþ du im duƕe faurhtai sijuþ swa ƕaiwa ni nauh habaiþ galaubein jah ohtedun
sis agis mikil jah qeþun du sis misso ƕas þannu sa sijai unte jah winds jah
marei ufhausjand imma 

Jah qaþ du im amen qiþa izwis þatei sind sumai þize her standandane þai ize ni
kausjand dauþaus unte gasaiƕand þiudinassu gudis qumanana in mahtai jah afar
dagans saihs ganam Iesus Paitru jah Iakobu jah Iohannen jah ustauh ins ana
fairguni hauh sundro ainans jah inmaidida sik in andwairþja ize jah wastjos is
waurþun glitmunjandeins ƕeitos swe snaiws swaleikos swe wullareis ana airþai ni
mag gaƕeitjan jah ataugiþs warþ im Helias miþ Mose jah wesun rodjandans miþ
Iesua jah andhafjands Paitrus qaþ du Iesua rabbei goþ ist unsis her wisan jah
gawaurkjam hlijans þrins þus ainana jah Mose ainana jah ainana Helijin ni auk
wissa ƕa rodidedi wesun auk usagidai jah warþ milhma ufarskadwjands im jah qam
stibna us þamma milhmin sa ist sunus meins sa liuba þamma hausjaiþ jah anaks
insaiƕandans ni þanaseiþs ainohun gaseƕun alja Iesu ainana miþ sis dalaþ þan
atgaggandam im af þamma fairgunja anabauþ im ei mannhun ni spillodedeina þatei
gaseƕun niba biþe sunus mans us dauþaim usstoþi jah þata waurd habaidedun du sis
misso sokjandans ƕa ist þata us dauþaim usstandan jah frehun ina qiþandans unte
qiþand þai bokarjos þatei Helias skuli qiman faurþis iþ is andhafjands qaþ du im
Helias sweþauh qimands faurþis aftra gaboteiþ alla jah ƕaiwa gameliþ ist bi sunu
mans ei manag winnai jah frakunþs wairþai akei qiþa izwis þatei ju Helias qam
jah gatawidedun imma swa filu swe wildedun swaswe gameliþ ist bi ina jah qimands
at siponjam gasaƕ filu manageins bi ins jah bokarjans sokjandans miþ im jah
sunsaiw alla managei gasaiƕandans ina usgeisnodedun jah durinnandans inwitun ina
jah frah þans bokarjans ƕa sokeiþ miþ þaim jah andhafjands ains us þizai
managein qaþ laisari brahta sunu meinana du þus habandan ahman unrodjandan jah
þisƕaruh þei ina gafahiþ gawairpiþ ina jah ƕaþjiþ jah kriustiþ tunþuns seinans
jah gastaurkniþ jah qaþ siponjam þeinaim ei usdreibeina ina jah ni mahtedun iþ
is andhafjands im qaþ o kuni ungalaubjando und ƕa at izwis sijau und ƕa þulau
izwis bairiþ ina du mis jah brahtedun ina at imma jah gasaiƕands ina sunsaiw sa
ahma tahida ina jah driusands ana airþa walwisoda ƕaþjands jah frah þana attan
is ƕan lagg mel ist ei þata warþ imma iþ is qaþ us barniskja jah ufta ina jah in
fon atwarp jah in wato ei usqistidedi imma akei jabai mageis hilp unsara
gableiþjands unsis iþ Iesus qaþ du imma þata jabai mageis galaubjan allata
mahteig þamma galaubjandin jah sunsaiw ufhropjands sa atta þis barnis miþ tagram
qaþ galaubja hilp meinaizos ungalaubeinais gasaiƕands þan Iesus þatei samaþ rann
managei gaƕotida ahmin þamma unhrainjin qiþands du imma þu ahma þu unrodjands
jah bauþs ik þus anabiuda usgagg us þamma jah þanaseiþs ni galeiþais in ina jah
hropjands jah filu tahjands ina usiddja jah warþ swe dauþs swaswe managai qeþun
þatei gaswalt iþ Iesus undgreipands ina bi handau urraisida ina jah usstoþ jah
galeiþandan ina in gard siponjos is frehun ina sundro duƕe weis ni mahtedum
usdreiban þana jah qaþ du im þata kuni in waihtai ni mag usgaggan niba in bidai
jah fastubnja jah jainþro usgaggandans iddjedun þairh Galeilaian jah ni wilda ei
ƕas wissedi unte laisida siponjans seinans jah qaþ du im þatei sunus mans
atgibada in handuns manne jah usqimand imma jah usqistiþs þridjin daga usstandiþ
iþ eis ni froþun þamma waurda jah ohtedun ina fraihnan jah qam in Kafarnaum jah
in garda qumans frah ins ƕa in wiga miþ izwis misso mitodeduþ iþ eis slawaidedun
du sis misso andrunnun ƕarjis maists wesi jah sitands atwopida þans twalif jah
qaþ du im jabai ƕas wili frumists wisan sijai allaize aftumists jah allaim
andbahts jah nimands barn gasatida ita in midjaim im jah ana armins nimands ita
qaþ du im saei ain þize swaleikaize barne andnimiþ ana namin meinamma mik
andnimiþ jah saƕazuh saei mik andnimiþ ni mik andnimiþ ak þana sandjandan mik
andhof þan imma Iohannes qiþands laisari seƕum sumana in þeinamma namin
usdreibandan unhulþons saei ni laisteiþ unsis jah waridedum imma unte ni
laisteiþ unsis iþ is qaþ ni warjiþ imma ni mannahun auk ist saei taujiþ maht in
namin meinamma jah magi sprauto ubilwaurdjan mis unte saei nist wiþra izwis faur
izwis ist saei auk allis gadragkjai izwis stikla watins in namin meinamma unte
Xristaus sijuþ amen qiþa izwis ei ni fraqisteiþ mizdon seinai jah saƕazuh saei
gamarzjai ainana þize leitilane þize galaubjandane du mis goþ ist imma mais ei
galagjaidau asiluqairnus ana halsaggan is jah frawaurpans wesi in marein jah
jabai marzjai þuk handus þeina afmait þo goþ þus ist hamfamma in libain galeiþan
þau twos handuns habandin galeiþan in gaiainnan in fon þata unƕapnando þarei
maþa ize ni gaswiltiþ jah fon ni afƕapniþ jah jabai fotus þeins marzjai þuk
afmait ina goþ þus ist galeiþan in libain haltamma þau twans fotuns habandin
gawairpan in gaiainnan in fon þata unƕapnando þarei maþa ize ni gaswiltiþ jah
fon ni afƕapniþ jah jabai augo þein marzjai þuk uswairp imma goþ þus ist
haihamma galeiþan in þiudangardja gudis þau twa augona habandin atwairpan in
gaiainnan funins þarei maþa ize ni gadauþniþ jah fon ni afƕapniþ ƕazuh auk funin
saltada jah ƕarjatoh hunsle salta saltada goþ salt iþ jabai salt unsaltan
wairþiþ ƕe supuda habaiþ in izwis salt jah gawairþeigai sijaiþ miþ izwis misso 

Jah jainþro usstandands qam in markom Iudaias hindar Iaurdanau jah gaqemun sik
aftra manageins du imma jah swe biuhts was aftra laisida ins jah duatgaggandans
Fareisaieis frehun ina skuld u sijai mann qen afsatjan fraisandans ina iþ is
andhafjands qaþ ƕa izwis anabauþ Moses iþ eis qeþun Moses uslaubida unsis bokos
afsateinais meljan jah afletan jah andhafjands Iesus qaþ du im wiþra
harduhairtein izwara gamelida izwis þo anabusn iþ af anastodeinai gaskaftais
gumein jah qinein gatawida guþ in uh þis bileiþai manna attin seinamma jah
aiþein seinai jah sijaina þo twa du leika samin swaswe þanaseiþs ni sind twa ak
leik ain þatei nu guþ gawaþ manna þamma ni skaidai jah in garda aftra siponjos
is bi þata samo frehun ina jah qaþ du im saƕazuh saei afletiþ qen seina jah
liugaiþ anþara horinoþ du þizai jah jabai qino afletiþ aban seinana jah liugada
anþaramma horinoþ þanuh atberun du imma barna ei attaitoki im iþ þai siponjos is
sokun þaim bairandam du gasaiƕands þan Iesus unwerida jah qaþ du im letiþ þo
barna gaggan du mis jah ni warjiþ þo unte þize swaleikaize ist þiudangardi gudis
amen qiþa izwis saei ni andnimiþ þiudangardja gudis swe barn ni þauh qimiþ in
izai jah gaþlaihands im lagjands handuns ana þo þiuþida im jah usgaggandin imma
in wig duatrinnands ains jah knussjands baþ ina qiþands laisari þiuþeiga ƕa
taujau ei libainais aiweinons arbja wairþau iþ is qaþ du imma ƕa mik qiþis
þiuþeigana ni ƕashun þiuþeigs alja ains guþ þos anabusnins kant ni horinos ni
maurþrjais ni hlifais ni sijais galiugaweitwods ni anamahtjais swerai attan
þeinana jah aiþein þeina þaruh andhafjands qaþ du imma laisari þo alla
gafastaida us jundai meinai iþ Iesus insaiƕands du imma frijoda ina jah qaþ du
imma ainis þus wan ist gagg swa filu swe habais frabugei jah gif þarbam jah
habais huzd in himinam jah hiri laistjan mik nimands galgan iþ is gahnipnands in
þis waurdis galaiþ gaurs was auk habands faihu manag jah bisaiƕands Iesus qaþ
siponjam seinaim sai ƕaiwa agluba þai faiho gahabandans in þiudangardja gudis
galeiþand iþ þai siponjos afslauþnodedun in waurde is þaruh Iesus aftra
andhafjands qaþ im barnilona ƕaiwa aglu ist þaim hugjandam afar faihau in
þiudangardja gudis galeiþan azitizo ist ulbandau þairh þairko neþlos galeiþan
þau gabigamma in þiudangardja gudis galeiþan iþ eis mais usgeisnodedun qiþandans
du sis misso jah ƕas mag ganisan insaiƕands du im Iesus qaþ fram mannan
unmahteig ist akei ni fram guda allata auk mahteig ist fram guda dugann þan
Paitrus qiþan du imma sai weis aflailotum alla jah laistidedum þuk andhafjands
im Iesus qaþ amen qiþa izwis ni ƕashun ist saei aflailoti gard aiþþau broþruns
aiþþau swistruns aiþþau aiþein aiþþau attan aiþþau qen aiþþau barna aiþþau
haimoþlja in meina jah in þizos aiwaggeljons saei ni andnimai ·r· falþ nu in
þamma mela gardins jah broþruns jah swistruns jah attan jah aiþein jah barna jah
haimoþlja miþ wrakom jah in aiwa þamma anawairþin libain aiweinon aþþan managai
wairþand frumans aftumans jah aftumans frumans wesun uþ þan ana wiga gaggandans
du Iairusaulwmai jah was faurbigaggands ins Iesus jah sildaleikidedun jah
afarlaistjandans faurhtai waurþun jah andnimands aftra þans twalif dugann im
qiþan þoei habaidedun ina gadaban þatei sai usgaggam in Iairusaulwma jah sunus
mans atgibada þaim ufargudjam jah bokarjam jah gawargjand ina dauþau jah
atgiband ina þiudom jah bilaikand ina jah bliggwand ina jah speiwand ana ina jah
usqimand imma jah þridjin daga ustandiþ jah athabaidedun sik du imma Iakobus jah
Iohannes sunjus Zaibaidaiaus qiþandans laisari wileima ei þatei þuk bidjos
taujais uggkis iþ Iesus qaþ im ƕa wileits taujan mik igqis iþ eis qeþun du imma
fragif ugkis ei ains af taihswon þeinai jah ains af hleidumein þeinai sitaiwa in
wulþau þeinamma iþ Iesus qaþ uh du im ni wituts ƕis bidjats maguts u driggkan
stikl þanei ik driggka jah daupeinai þizaiei ik daupjada ei daupjaindau iþ eis
qeþun du imma magu iþ Iesus qaþ uh du im sweþauh þana stikl þanei ik driggka
driggkats jah þizai daupeinai þizaiei ik daupjada daupjanda iþ þata du sitan af
taihswon meinai aiþþau af hleidumein nist mein du giban alja þaimei manwiþ was
jah gahausjandans þai taihun dugunnun unwerjan bi Iakobu jah Iohannen iþ is
athaitands ins qaþ du im wituþ þatei þaiei þuggkjand reikinon þiudom
gafraujinond im iþ þai mikilans ize gawaldand im iþ ni swa sijai in izwis ak
saƕazuh saei wili wairþan mikils in izwis sijai izwar andbahts jah saei wili
izwara wairþan frumists sijai allaim skalks jah auk sunus mans ni qam at
andbahtjam ak andbahtjan jah giban saiwala seina faur managans lun jah qemun in
Iairikon jah usgaggandin imma jainþro miþ siponjam seinaim jah managein ganohai
sunus Teimaiaus Barteimaius sa blinda sat faur wig du aihtron jah gahausjands
þatei Iesus sa Nazoraius ist dugann hropjan jah qiþan sunau Daweidis Iesu armai
mik jah ƕotidedun imma managai ei gaþahaidedi iþ is filu mais hropida sunau
Daweidis armai mik jah gastandands Iesus haihait atwopjan ina jah wopidedun þana
blindan qiþandans du imma þrafstei þuk urreis wopeiþ þuk iþ is afwairpands
wastjai seinai ushlaupands qam at Iesu jah andhafjands qaþ du imma Iesus ƕa
wileis ei taujau þus iþ sa blinda qaþ du imma rabbaunei ei ussaiƕau iþ Iesus qaþ
du imma gagg galaubeins þeina ganasida þuk jah sunsaiw ussaƕ jah laistida in
wiga Iesu 

Jah biþe neƕa wesun Iairusalem in Beþsfagein jah Biþaniin at fairgunja alewjin
insandida twans siponje seinaize jah qaþ du im gaggats in haim þo wiþrawairþon
iggqis jah sunsaiw inngaggandans in þo bigitats fulan gabundanana ana þammei
nauh ainshun manne ni sat andbindandans ina attiuhats jah jabai ƕas iggqis qiþai
duƕe þata taujats qiþaits þatei frauja þis gairneiþ jah sunsaiw ina insandeiþ
hidre galiþun þan jah bigetun fulan gabundanana at daura uta ana gagga jah
andbundun ina jah sumai þize jainar standandane qeþun du im ƕa taujats
andbindandans þana fulan iþ eis qeþun du im swaswe anabauþ im Iesus jah lailotun
ins jah brahtedun þana fulan at Iesua jah galagidedun ana ina wastjos seinos jah
gasat ana ina managai þan wastjom seinaim strawidedun ana wiga sumai astans
maimaitun us bagmam jah strawidedun ana wiga jah þai fauragaggandans jah þai
afarlaistjandans hropidedun qiþandans osanna þiuþida sa qimanda in namin
fraujins þiuþido so qimandei þiudangardi in namin fraujins attins unsaris
Daweidis osanna in hauhistjam jah galaiþ in Iairusaulwma Iesus jah in alh jah
bisaiƕands alla at andanahtja juþan wisandin ƕeilai usiddja in Beþanian miþ þaim
twalibim jah iftumin daga usstandandam im us Beþaniin gredags was jah gasaiƕands
smakkabagm fairraþro habandan lauf atiddja ei aufto bigeti ƕa ana imma jah
qimands at imma ni waiht bigat ana imma niba lauf ni auk was mel smakkane jah
usbairands qaþ du imma ni þanaseiþs us þus aiw manna akran matjai jah
gahausidedun þai siponjos is jah iddjedun du Iairusaulwmai jah atgaggands Iesus
in alh dugann uswairpan þans frabugjandans jah bugjandans in alh jah mesa
skattjane jah sitlans þize frabugjandane ahakim uswaltida jah ni lailot ei ƕas
þairhberi kas þairh þo alh jah laisida qiþands du im niu gameliþ ist þatei razn
mein razn bido haitada allaim þiudom iþ jus gatawideduþ ita du filigrja
waidedjane jah gahausidedun þai bokarjos jah gudjane auhumistans jah sokidedun
ƕaiwa imma usqistidedeina ohtedun auk ina unte alla managei sildaleikidedun in
laiseinais is jah biþe andanahti warþ usiddja ut us þizai baurg jah in maurgin
faurgaggandans gaseƕun þana smakkabagm þaursjana us waurtim jah gamunands
Paitrus qaþ du imma rabbei sai smakkabagms þanei fraqast gaþaursnoda jah
andhafjands Iesus qaþ du im habaiþ galaubein gudis amen auk qiþa izwis duþþe
qiþa izwis allata þisƕah þei bidjandans sokeiþ galaubeiþ þatei nimiþ jah wairþiþ
izwis jah þan standaiþ bidjandans afletaiþ jabai ƕa habaiþ wiþra ƕana ei jah
atta izwar sa in himinam afletai izwis missadedins izwaros iþ jabai jus ni
afletiþ ni þau atta izwar sa in himinam afletiþ izwis missadedins izwaros jah
iddjedun aftra du Iairusaulwmai jah in alh ƕarbondin imma atiddjedun du imma þai
auhumistans gudjans jah bokarjos jah sinistans jah qeþun du imma in ƕamma
waldufnje þata taujis jah ƕas þus þata waldufni atgaf ei þata taujis iþ Iesus
andhafjands qaþ du im fraihna jah ik izwis ainis waurdis jah andhafjiþ mis jah
qiþa izwis in ƕamma waldufnje þata tauja daupeins Iohannis uz uh himina was þau
uz uh mannam andhafjiþ mis jah þahtedun du sis misso qiþandans jabai qiþam us
himina qiþiþ aþþan duƕe ni galaubideduþ imma ak qiþam us mannam uhtedun þo
managein allai auk alakjo habaidedun Iohannen þatei bi sunjai praufetes was jah
andhafjandans qeþun du Iesua ni witum jah andhafjands Iesus qaþ du im nih ik
izwis qiþa in ƕamma waldufnje þata tauja 

Jah dugann im in gajukom qiþan weinagard ussatida manna jah bisatida ina faþom
jah usgrof dal uf mesa jah gatimrida kelikn jah anafalh ina waurstwjam jah
aflaiþ aljaþ jah insandida du þaim waurstwjam at mel skalk ei at þaim waurstwjam
nemi akranis þis weinagardis iþ eis nimandans ina usbluggwun jah insandidedun
laushandjan jah aftra insandida du im anþarana skalk jah þana stainam
wairpandans haubiþwundan brahtedun jah insandidedun ganaitidana jah aftra
insandida anþarana jah jainana afslohun jah managans anþarans sumans
usbliggwandans sumanz uh þan usqimandans þanuh nauhþanuh ainana sunu aigands
liubana sis insandida jah þana du im spedistana qiþands þatei gaaistand sunu
meinana iþ jainai þai waurstwjans qeþun du sis misso þatei sa ist sa arbinumja
hirjiþ usqimam imma jah unsar wairþiþ þata arbi jah undgreipandans ina usqemun
jah uswaurpun imma ut us þamma weinagarda ƕa nuh taujai frauja þis weinagardis
qimiþ jah usqisteiþ þans waurstwjans jah gibiþ þana weinagard anþaraim nih þata
gamelido ussuggwuþ stains þammei uswaurpun þai timrjans sah warþ du haubida
waihstins fram fraujin warþ sa jah ist sildaleiks in augam unsaraim jah
sokidedun ina undgreipan jah ohtedun þo managein froþun auk þatei du im þo
gajukon qaþ jah afletandans ina galiþun jah insandidedun du imma sumai þize
Fareisaie jah Herodiane ei ina ganuteina waurda iþ eis qimandans qeþun du imma
laisari witum þatei sunjeins is jah ni kara þuk manshun ni auk saiƕis in
andwairþja manne ak bi sunjai wig gudis laiseis skuld u ist kaisaragild giban
kaisara þau niu gibaima iþ Iesus gasaiƕands ize liutein qaþ du im ƕa mik fraisiþ
atbairiþ mis skatt ei gasaiƕau iþ eis atberun jah qaþ du im ƕis ist sa manleika
jah so ufarmeleins iþ eis qeþun du imma kaisaris jah andhafjands Iesus qaþ du im
usgibiþ þo kaisaris kaisara jah þo gudis guda jah sildaleikidedun ana þamma jah
atiddjedun Saddukaieis du imma þaiei qiþand usstass ni wisan jah frehun ina
qiþandans laisari Moses gamelida unsis þatei jabai ƕis broþar gadauþnai jah
bileiþai qenai jah barne ni bileiþai ei nimai broþar is þo qen is jah ussatjai
barna broþr seinamma sibun broþrahans wesun jah sa frumista nam qen jah
gaswiltands ni bilaiþ fraiwa jah anþar nam þo jah gadauþnoda jah ni sa bilaiþ
fraiwa jah þridja samaleiko jah nemun þo samaleiko þai sibun jah ni biliþun
fraiwa spedumista allaize gaswalt jah so qens in þizai usstassai þan usstandand
ƕarjamma ize wairþiþ qens þai auk sibun aihtedun þo du qenai jah andhafjands
Iesus qaþ du im niu duþe airzjai sijuþ ni kunnandans mela nih maht gudis allis
þan usstandand us dauþaim ni liugand ni liuganda ak sind swe aggiljus þai in
himinam aþþan bi dauþans þatei urreisand niu gakunnaideduþ ana bokom Mosezis ana
aiƕatundjai ƕaiwa imma qaþ guþ qiþands ik im guþ Abrahamis jah guþ Isakis jah
guþ Iakobis nist guþ dauþaize ak qiwaize aþþan jus filu airzjai sijuþ jah
duatgaggands ains þize bokarje gahausjands ins samana sokjandans gasaiƕands
þatei waila im andhof frah ina ƕarja ist allaizo anabusne frumista iþ Iesus
andhof imma þatei frumista allaizo anabusns hausei Israel frauja guþ unsar
frauja ains ist jah frijos fraujan guþ þeinana us allamma hairtin þeinamma jah
us allai saiwalai þeinai jah us allai gahugdai þeinai jah us allai mahtai þeinai
so frumista anabusns jah anþara galeika þizai frijos neƕundjan þeinana swe þuk
silban Maizei þaim anþara anabusns nist jah qaþ du imma sa bokareis waila
laisari bi sunjai qast þatei ains ist jah nist anþar alja imma jah þata du
frijon ina us allamma hairtin jah us allamma fraþja jah us allai saiwalai jah us
allai mahtai jah þata du frijon neƕundjan swe sik silban managizo ist allaim
þaim alabrunstim jah saudim jah Iesus gasaiƕands ina þatei frodaba andhof qaþ du
imma ni fairra is þiudangardjai gudis jah ainshun þanaseiþs ni gadaursta ina
fraihnan jah andhafjands Iesus qaþ laisjands in alh ƕaiwa qiþand þai bokarjos
þatei Xristus sunus ist Daweidis silba auk Daweid qaþ in ahmin weihamma qiþiþ
frauja du fraujin meinamma sit af taihswon meinai unte ik galagja fijands
þeinans fotubaurd fotiwe þeinaize silba raihtis Daweid qiþiþ ina fraujan jah
ƕaþro imma sunus ist jah alla so managei hausidedun imma gabaurjaba jah qaþ du
im in laiseinai seinai saiƕiþ faura bokarjam 

wastja seina aþþan wai þaim qiþuhaftom jah daddjandeim in jainaim dagam aþþan
bidjaiþ ei ni wairþai sa þlauhs izwar wintrau wairþand auk þai dagos jainai aglo
swaleika swe ni was swaleika fram anastodeinai gaskaftais þoei gaskop guþ und
hita jah ni wairþiþ jah ni frauja gamaurgidedi þans dagans ni þauh ganesi ainhun
leike akei in þize gawalidane þanzei gawalida gamaurgida þans dagans jah þan
jabai ƕas izwis qiþai sai her Xristus aiþþau sai jainar ni galaubjaiþ unte
urreisand galiugaxristjus jah galiugapraufeteis jah giband taiknins jah
fauratanja du afairzjan jabai mahteig sijai jah þans gawalidans iþ jus saiƕiþ
sai fauragataih izwis allata akei in jainans dagans afar þo aglon jaina sauil
riqizeiþ jah mena ni gibiþ liuhaþ sein jah stairnons himinis wairþand
driusandeins jah mahteis þos in himinam gawagjanda jah þan gasaiƕand sunu mans
qimandan in milhmam miþ mahtai managai jah wulþau jah þan insandeiþ aggiluns
seinans jah galisiþ þans gawalidans seinans af fidwor windam fram andjam airþos
und andi himinis aþþan af smakkabagma ganimiþ þo gajukon þan þis juþan asts
þlaqus wairþiþ jah uskeinand laubos kunnuþ þatei neƕa ist asans swah jah jus þan
gasaiƕiþ þata wairþan kunneiþ þatei neƕa sijuþ at 

_teins þis balsanis warþ maht wesi auk þata balsan frabugjan in managizo þau
þrija hunda skatte jah giban unledaim jah andstaurraidedun þo iþ Iesus qaþ letiþ
þo duƕe izai usþriutiþ þannu goþ waurstw waurhta bi mis sinteino auk þans
unledans habaiþ miþ izwis jah þan wileiþ maguþ im waila taujan iþ mik ni
sinteino habaiþ þatei habaida so gatawida faursnau salbon mein leik du usfilha
amen qiþa izwis þisƕaruh þei merjada so aiwaggeljo and alla manaseþ jah þatei
gatawida so rodjada du gamundai izos jah Iudas Iskarioteis ains þize twalibe
galaiþ du þaim gudjam ei galewidedi ina im iþ eis gahausjandans faginodedun jah
gahaihaitun imma faihu giban jah sokida ƕaiwa gatilaba ina galewidedi jah þamma
frumistin daga azwme þan paska salidedun qeþun du imma þai siponjos is ƕar
wileis ei galeiþandans manwjaima ei matjais paska jah insandida twans siponje
seinaize qaþ uh du im gaggats in þo baurg jah gamoteiþ igqis manna kas watins
bairands gaggats afar þamma jah þadei inngaleiþai qiþaits þamma heiwafraujin
þatei laisareis qiþiþ ƕar sind saliþwos þarei paska miþ siponjam meinaim matjau
jah sa izwis taikneiþ kelikn mikilata gastrawiþ manwjata jah jainar manwjaiþ
unsis jah usiddjedun þai siponjos sai galewjada sunus mans in handuns
frawaurhtaize urreisiþ gaggam sai sa lewjands mik atneƕida jah sunsaiw nauhþanuh
at imma rodjandin qam Iudas sums þize twalibe jah miþ imma managei miþ hairum
jah triwam fram þaim auhumistam gudjam jah bokarjam jah sinistam at-gaf uh þan
sa lewjands ina im bandwon qiþands þammei kukjau sa ist greipiþ þana jah tiuhiþ
arniba jah qimands sunsaiw atgaggands du imma qaþ rabbei rabbei jah kukida imma
iþ eis uslagidedun handuns ana ina jah undgripun ina iþ ains sums þize
atstandandane imma uslukands hairu sloh skalk auhumistins gudjins jah afsloh
imma auso þata taihswo jah andhafjands Iesus qaþ du im swe du waidedjin urrunnuþ
miþ hairum jah triwam greipan mik daga ƕammeh was at izwis in alh laisjands jah
ni gripuþ mik ak ei usfullnodedeina bokos jah afletandans ina gaþlauhun allai
jah ains sums juggalauþs laistida afar imma biwaibiþs leina ana naqadana jah
gripun is þai juggalaudeis iþ is bileiþands þamma leina naqaþs gaþlauh faura im
jah gatauhun Iesu du auhumistin gudjin jah garunnun miþ imma auhumistans gudjans
allai jah þai sinistans jah bokarjos jah Paitrus fairraþro laistida afar imma
unte qam in garda þis auhumistins gudjins jah was sitands miþ andbahtam jah
warmjands sik at liuhada iþ þai auhumistans gudjans jah alla so gafaurds
sokidedun ana Iesu weitwodiþa du afdauþjan ina jah ni bigetun managai auk galiug
weitwodidedun ana ina jah samaleikos þos weitwodiþos ni wesun jah sumai
usstandandans galiug weitwodidedun ana ina qiþandans þatei weis gahausidedum
qiþandan ina þatei ik gataira alh þo handuwaurhton jah bi þrins dagans anþara
unhanduwaurhta gatimrja jah ni swa samaleika was weitwodiþa ize jah usstandands
sa auhumista gudja in midjaim frah Iesu qiþands niu andhafjis waiht ƕa þai ana
þuk weitwodjand iþ is þahaida jah waiht ni andhof aftra sa auhumista gudja frah
ina jah qaþ du imma þu is Xristus sa sunus þis þiuþeigins iþ is qaþ uh ik im jah
gasaiƕiþ þana sunu mans af taihswon sitandan mahtais jah qimandan miþ milhmam
himinis iþ sa auhumista gudja disskreitands wastjos seinos qaþ ƕa þanamais
þaurbum weis weitwode hausideduþ þo wajamerein is ƕa izwis þugkeiþ þaruh eis
allai gadomidedun ina skulan wisan dauþau jah dugunnun sumai speiwan ana wlit is
jah huljan andwairþi is jah kaupatjan ina jah qeþun du imma praufetei jah
andbahtos lofam slohun ina jah wisandin Paitrau in rohsnai dalaþa atiddja aina
þiujo þis auhumistins gudjins jah gasaiƕandei Paitru warmjandan sik insaiƕandei
du imma qaþ jah þu miþ Iesua þamma Nazoreinau wast iþ is afaiaik qiþands ni wait
ni kann ƕa þu qiþis jah galaiþ faur gard jah hana wopida jah þiwi gasaiƕandei
ina aftra dugann qiþan þaim faurastandandam þatei sa þizei ist iþ is aftra
laugnida jah afar leitil aftra þai atstandandans qeþun du Paitrau bi sunjai
þizei is jah auk Galeilaius is jah razda þeina galeika ist iþ is dugann afaikan
jah swaran þatei ni kann þana mannan þanei qiþiþ jah anþaramma sinþa hana wopida
jah gamunda Paitrus þata waurd swe qaþ imma Iesus þatei faurþize hana hrukjai
twaim sinþam inwidis mik þrim sinþam jah dugann greitan 

jah inwisandins sabbate dagis Marja so Magdalene jah Marja so Iakobis jah Salome
usbauhtedun aromata ei atgaggandeins gasalbodedeina ina jah filu air þis dagis
afarsabbate atiddjedun du þamma hlaiwa at urrinnandin sunnin jah qeþun du sis
misso ƕas afwalwjai unsis þana stain af daurom þis hlaiwis jah insaiƕandeins
gaumidedun þammei afwalwiþs ist sa stains was auk mikils abraba jah
atgaggandeins in þata hlaiw gaseƕun juggalauþ sitandan in taihswai biwaibidana
wastjai ƕeitai jah usgeisnodedun þaruh qaþ du im Iesu sokeiþ Nazoraiu þana
ushramidan nist her urrais sai þana staþ þarei galagidedun ina akei gaggiþ qiþid
uh du siponjam is jah du Paitrau þatei faurbigaggiþ izwis in Galeilaian þaruh
ina gasaiƕiþ swaswe qaþ izwis jah usgaggandeins af þamma hlaiwa gaþlauhun
diz-sat uh þan ijos reiro jah usfilmei jah ni qeþun mannhun waiht ohtedun sis
auk usstandands þan in maurgin frumin sabbato ataugida sik frumist Marjin þizai
Magdalene af þizaiei uswarp sibun unhulþons soh gaggandei gataih þaim miþ imma
wisandam qainondam jah gretandam jah eis hausjandans þatei libaiþ jah gasaiƕans
warþ fram izai ni galaubidedun afar uh þan þata twaim ize ataugiþs warþ in
anþaramma farwa gaggandam du wehsa jah jainai galeiþandans gataihun þaim
anþaraim niþ þaim galaubidedun bi spedistin þan anakumbjandam þaim ainlibim
ataugida jah idweitida ungalaubein ize jah harduhairtein unte þaim gasaiƕandam
ina urrisanana ni galaubidedun jah qaþ du im gaggandans in þo manaseþ alakjo
merjaiþ þo aiwaggeljon allai þizai gaskaftai jah sa galaubjands ufdaupiþs
ganisiþ iþ saei ni galaubeiþ afdomjada aþþan taikns þaim galaubjandam þata
afargaggiþ in namin meinamma unhulþons uswairpand razdom rodjand niujaim
waurmans nimand jah jabai ingibe ƕa drigkaina ni þauh im agljai ana unhailans
handuns uslagjand jah waila wairþiþ im þanuh þan frauja Iesus afar þatei rodida
du im usnumans warþ in himin jah gasat af taihswon gudis iþ jainai usgaggandans
meridedun and allata miþ fraujin gawaurstwin jah þata waurd tulgjandin þairh þos
afargaggandeins taiknins amen 

Aiwaggeljo þairh Marku ustauh wulþus þus weiha guþ amen 

Aiwaggeljo þairh Lukan anastodeiþ 

Unte raihtis managai dugunnun meljan insaht bi þos gafullaweisidons in uns
waihtins swaswe anafulhun unsis þaiei fram frumistin silbasiunjos jah andbahtos
wesun þis waurdis galeikaida jah mis fram anastodeinai allaim glaggwuba
afarlaistjandin gahahjo þus meljan batista Þaiaufeilu ei gakunnais þize bi þoei
galaisiþs is waurde staþ was in dagam Herodes þiudanis Iudaias gudja namin
Zakarias us afaram Abijins jah qeins is us dauhtrum Aharons jah namo izos
Aileisabaiþ wesun uh þan garaihta ba in andwairþja gudis gaggandona in allaim
anabusnim jah garaihteim fraujins unwaha jah ni was im barne unte was
Aileisabaiþ stairo jah ba framaldra dage seinaize wesun warþ þan miþþanei
gudjinoda is in wikon kunjis seinis in andwairþja gudis bi biuhtja gudjinassaus
hlauts imma urrann du saljan atgaggands in alh fraujins jah alls hiuhma was
manageins beidandans uta ƕeilai þwmiamins warþ þan imma in siunai aggilus
fraujins standands af taihswon hunslastadis þwmiamins jah gadrobnoda Zakarias
gasaiƕands jah agis disdraus ina qaþ þan du imma sa aggilus jah wairþiþ þus
faheds jah swegniþa jah managai in gabaurþai is faginond wairþiþ auk mikils in
andwairþja fraujins jah wein jah leiþu ni drigkid jah ahmins weihis gafulljada
nauhþan in wambai aiþeins seinaizos jah managans suniwe Israelis gawandeiþ du
fraujin guda ize jah silba fauraqimid in andwairþja is in ahmin jah mahtai
Haileiins gawandjan hairtona attane du barnam jah untalans in frodein
garaihtaize manwjan fraujin managein gafahrida jah qaþ Zakarias du þamma aggilau
biƕe kunnum þata ik raihtis im sineigs jah qens meina framaldrozei in dagam
seinaim jah andhafjands sa aggilus qaþ du imma ik im Gabriel sa standands in
andwairþja gudis jah insandiþs im rodjan du þus jah wailamerjan þus þata jah sai
sijais þahands jah ni magands rodjan und þana dag ei wairþai þata duþe ei ni
galaubides waurdam meinaim þoei usfulljanda in mela seinamma jah was managei
beidandans Zakariins jah sildaleikidedun ƕa latidedi ina in þizai alh usgaggands
þan ni mahta du im rodjan jah froþun þammei siun gasaƕ in alh jah silba was
bandwjands im jah gawas dumbs jah warþ biþe usfullnodedun dagos andbahteis is
galaiþ du garda seinamma afar uh þan þans dagans inkilþo warþ Aileisabaiþ qens
is jah galaugnida sik menoþs fimf qiþandei þatei swa mis gatawida frauja in
dagam þaimei insaƕ afniman idweit mein in mannam þanuh þan in menoþ saihstin
insandiþs was aggilus Gabriel fram guda in baurg Galeilaias sei haitada Nazaraiþ
du magaþai in fragibtim abin þizei namo Iosef us garda Daweidis jah namo þizos
magaþais Mariam jah galeiþands inn sa aggilus du izai qaþ fagino anstai
audahafta frauja miþ þus þiuþido þu in qinom iþ si gasaiƕandei gaþlahsnoda bi
innatgahtai is jah þahta sis ƕeleika wesi so goleins jah qaþ aggilus du izai
Mariam bigast auk anst fram guda jah sai ganimis in kilþein jah gabairis sunu
jah haitais namo is Iesu sah wairþiþ mikils jah sunus hauhistins haitada jah
gibid imma frauja guþ stol Daweidis attins is jah þiudanoþ ufar garda Iakobis in
ajukduþ jah þiudinassaus is ni wairþiþ andeis qaþ þan Mariam du þamma aggilau
ƕaiwa sijai þata þandei aban ni kann jah andhafjands sa aggilus qaþ du izai ahma
weihs atgaggiþ ana þuk jah mahts hauhistins ufarskadweid þus duþe ei jah saei
gabairada weihs haitada sunus gudis jah sai Aileisabaiþ niþjo þeina jah so
inkilþo sunau in aldomin seinamma jah sa menoþs saihsta ist izai sei haitada
stairo unte nist unmahteig guda ainhun waurde qaþ þan Mariam sai þiwi fraujins
wairþai mis bi waurda þeinamma jah galaiþ fairra izai sa aggilus usstandandei
þan Mariam in þaim dagam iddja in bairgahein sniumundo in baurg Iudins jah
galaiþ in gard Zakariins jah golida Aileisabaiþ jah warþ swe hausida Aileisabaiþ
golein Mariins lailaik barn in qiþau izos jah gafullnoda ahmins weihis
Aileisabaiþ jah ufwopida stibnai mikilai jah qaþ þiuþido þu in qinom jah þiuþido
akran qiþaus þeinis jah ƕaþro mis þata ei qemi aiþei fraujins meinis at mis sai
allis sunsei warþ stibna goleinais þeinaizos in ausam meinaim lailaik þata barn
in swigniþai in wambai meinai jah audaga so galaubjandei þatei wairþiþ ustauhts
þize rodidane izai fram fraujin jah qaþ Mariam mikileid saiwala meina fraujan
jah swegneid ahma meins du guda nasjand meinamma unte insaƕ du hnaiweinai þiujos
seinaizos sai allis fram himma nu audagjand mik alla kunja unte gatawida mis
mikilein sa mahteiga jah weih namo is jah armahairtei is in aldins alde þaim
ogandam ina gatawida swinþein in arma seinamma distahida mikilþuhtans gahugdai
hairtins seinis gadrausida mahteigans af stolam jah ushauhida gahnaiwidans
gredagans gasoþida þiuþe jah gabignandans insandida lausans hleibida Israela
þiumagu seinamma gamunands armahairteins swaswe rodida du attam unsaraim
Abrahama jah fraiwa is und aiw gastoþ þan Mariam miþ izai swe menoþs þrins jah
gawandida sik du garda seinamma iþ Aileisabaiþ usfullnoda mel du bairan jah
gabar sunu jah hausidedun bisitands jah ganiþjos izos unte gamikilida frauja
armahairtein seina bi izai jah miþfaginodedun izai jah warþ in daga ahtudin
qemun bimaitan þata barn jah haihaitun ina afar namin attins is Zakarian jah
andhafjandei so aiþei is qaþ ne ak haitaidau Iohannes jah qeþun du izai þatei ni
ainshun ist in kunja þeinamma saei haitaidau þamma namin gabandwidedun þan attin
is þata ƕaiwa wildedi haitan ina iþ is sokjands spilda gamelida qiþands Iohannes
ist namo is jah sildaleikidedun allai usluknoda þan munþs is suns jah tuggo is
jah rodida þiuþjands guþ jah warþ ana allaim agis þaim bisitandam ina jah in
allai bairgahein Iudaias merida wesun alla þo waurda jah galagidedun allai þai
hausjandans in hairtin seinamma qiþandans ƕa skuli þata barn wairþan jah þan
handus fraujins was miþ imma jah Zakarias atta is gafullnoda ahmins weihis jah
praufetida jah qaþ þiuþeigs frauja guþ Israelis unte gaweisoda jah gawaurhta
uslausein managein seinai jah urraisida haurn naseinais unsis in garda Daweidis
þiumagaus seinis swaswe rodida þairh munþ weihaize þize fram anastodeinai aiwis
praufete seinaize giban nasein us fijandam unsaraim jah us handau allaize þize
hatandane unsis taujan armahairtiþa bi attam unsaraim jah gamunan triggwos
weihaizos seinaizos aiþis þanei swor wiþra Abraham attan unsarana ei gebi unsis
unagein us handau fijande unsaraize galausidaim skalkinon imma in sunjai jah
garaihtein in andwairþja is allans dagans unsarans jah þu barnilo praufetus
hauhistins haitaza fauragaggis auk faura andwairþja fraujins manwjan wigans imma
du giban kunþi naseinais managein is in afleta frawaurhte ize þairh infeinandein
armahairtein gudis unsaris in þammei gaweisoþ unsara urruns us hauhiþai
gabairhtjan þaim in riqiza jah skadau dauþus sitandam du garaihtjan fotuns
unsarans in wig gawairþjis iþ þata barn wohs jah swinþnoda ahmin jah was ana
auþidom und dag ustaikneinais seinaizos du Israela 

Warþ þan in dagans jainans urrann gagrefts fram kaisara Agustau gameljan allana
midjungard soh þan gilstrameleins frumista warþ at raginondin Saurim Kwreinaiau
jah iddjedun allai ei melidai weseina ƕarjizuh in seinai baurg Urrann þan jah
Iosef us Galeilaia us baurg Nazaraiþ in Iudaian in baurg Daweidis sei haitada
Beþlaihaim duþe ei was us garda fadreinais Daweidis anameljan miþ Mariin sei in
fragiftim was imma qeins wisandein inkilþon warþ þan miþþanei þo wesun jainar
usfullnodedun dagos du bairan izai jah gabar sunu seinana þana frumabaur jah
biwand ina jah galagida ina in uzetin unte ni was im rumis in stada þamma jah
hairdjos wesun in þamma samin landa þairhwakandans jah witandans wahtwom nahts
ufaro hairdai seinai iþ aggilus fraujins anaqam ins jah wulþus fraujins biskain
ins jah ohtedun agisa mikilamma jah qaþ du im sa aggilus ni ogeiþ unte sai
spillo izwis faheid mikila sei wairþiþ allai managein þatei gabaurans ist izwis
himma daga nasjands saei ist Xristus frauja in baurg Daweidis jah þata izwis
taikns bigitid barn biwundan jah galagid in uzetin jah anaks warþ miþ þamma
aggilau managei harjis himinakundis hazjandane guþ jah qiþandane wulþus in
hauhistjam guda jah ana airþai gawairþi in mannam godis wiljins jah warþ biþe
galiþun fairra im in himin þai aggiljus jah þai mans þai hairdjos qeþun du sis
misso þairhgaggaima ju und Beþlahaim jah saiƕaima waurd þata waurþano þatei
frauja gakannida unsis jah qemun sniumjandans jah bigetun Marian jah Iosef jah
þata barn ligando in uzetin gasaiƕandans þan gakannidedun bi þata waurd þatei
rodiþ was du im bi þata barn jah allai þai gahausjandans sildaleikidedun bi þo
rodidona fram þaim hairdjam du im iþ Maria alla gafastaida þo waurda þagkjandei
in hairtin seinamma jah gawandidedun sik þai hairdjos mikiljandans jah
hazjandans guþ in allaize þizeei gahausidedun jah gaseƕun swaswe rodiþ was du im
jah biþe usfulnodedun dagos ahtau du bimaitan ina jah haitan was namo is Iesus
þata qiþano fram aggilau faurþizei ganumans wesi in wamba jah biþe usfulnodedun
dagos hraineinais ize bi witoda Mosezis brahtedun ina in Iairusalem atsatjan
faura fraujin swaswe gamelid ist in witoda fraujins þatei ƕazuh gumakundaize
uslukands qiþu weihs fraujins haitada jah ei gebeina fram imma hunsl swaswe
qiþan ist in witoda fraujins gajuk hraiwadubono aiþþau twos juggons ahake þaruh
was manna in Iairusalem þizei namo Swmaion jah sa manna was garaihts jah
gudafaurhts beidands laþonais Israelis jah ahma weihs was ana imma jah was imma
gataihan fram ahmin þamma weihin ni saiƕan dauþu faurþize seƕi Xristu fraujins
jah qam in ahmin in þizai alh jah miþþanei innattauhun berusjos þata barn Iesu
ei tawidedeina bi biuhtja witodis bi ina jah is andnam ina ana armins seinans
jah þiuþida guda jah qaþ nu fraleitais skalk þeinana frauja bi waurda þeinamma
in gawairþja þande seƕun augona meina nasein þeina þoei manwides in andwairþja
allaizo manageino liuhaþ du andhuleinai þiudom jah wulþu managein þeinai Israela
jah was Iosef jah aiþei is sildaleikjandona ana þaim þoei rodida wesun bi ina
jah þiuþida ina Swmaion jah qaþ du Mariin aiþein is sai sa ligiþ du drusa jah
usstassai managaize in Israela jah du taiknai andsakanai jah þan þeina silbons
saiwala þairhgaggiþ hairus ei andhuljaindau us managaim hairtam mitoneis jah was
Anna praufeteis dauhtar Fanuelis us kunja Aseris soh framaldra dage managaize
libandei miþ abin jera sibun fram magaþein seinai soh þan widuwo swe jere
ahtautehund jah fidwor soh ni afiddja fairra alh fastubnjam jah bidom blotande
fraujan nahtam jah dagam soh þizai ƕeilai atstandandei andhaihait fraujin jah
rodida bi ina allaim þaim usbeidandam laþon Iairusaulwmos jah biþe ustauhun
allata bi witoda fraujins gawandidedun sik in Galeilaian in baurg seina Nazaraiþ
iþ þata barn wohs jah swinþnoda ahmins fullnands jah handugeins jah ansts gudis
was ana imma jah wratodedun þai birusjos is jera ƕammeh in Iairusalem at dulþ
paska jah biþe warþ twalibwintrus usgaggandam þan im in Iairusaulwma bi biuhtja
dulþais jah ustiuhandam þans dagans miþþane gawandidedun sik aftra gastoþ Iesus
sa magus in Iairusalem jah ni wissedun Iosef jah aiþei is hugjandona in
gasinþjam ina wisan qemun dagis wig jah sokidedun ina in ganiþjam jah in kunþam
jah ni bigitandona ina gawandidedun sik in Iairusalem sokjandona ina jah warþ
afar dagans þrins bigetun ina in alh sitandan in midjaim laisarjam jah
hausjandan im jah fraihnandan ins usgeisnodedun þan allai þai hausjandans is ana
frodein jah andawaurdjam is jah gasaiƕandans ina sildaleikidedun jah qaþ du imma
so aiþei is magau ƕa gatawides uns swa sai sa atta þeins jah ik winnandona
sokidedum þuk jah qaþ du im ƕa þatei sokideduþ mik niu wisseduþ þatei in þaim
attins meinis skulda wisan jah ija ni froþun þamma waurda þatei rodida du im jah
iddja miþ im jah qam in Nazaraiþ jah was ufhausjands im jah aiþei is gafastaida
þo waurda alla in hairtin seinamma jah Iesus þaih frodein jah wahstau jah anstai
at guda jah mannam 

In jera þan fimftataihundin þiudinassaus Teibairiaus kaisaris raginondin Puntiau
Peilatau Iudaia jah fidurraginja þis Galeilaias Herodeis Filippauz uh þan broþrs
is fidurraginja þis Ituraias jah Trakauneitidaus landis jah Lwsaniaus Abeilenes
fidurraginja at auhmistam gudjam Annin jah Kajafin warþ waurd gudis at Iohannen
Zaxariins sunau in auþidai jah qam and allans gaujans Iaurdanaus merjands
daupein idreigos du fraleta frawaurhte swaswe gamelid ist in bokom waurde
Esaeiins praufetaus qiþandins stibna wopjandins in auþidai manweid wig fraujins
raihtos waurkeiþ staigos is all dalei usfulljada jah all fairgunje jah hlaine
gahnaiwjada jah wairþiþ þata wraiqo du raihtamma jah usdrusteis du wigam
slaihtaim jah gasaiƕiþ all leike nasein gudis qaþ þan du þaim atgaggandeim
manageim daupjan fram sis kuni nadre ƕas gataiknida izwis þliuhan faura þamma
anawairþin hatiza waurkjaiþ nu akran wairþata idreigos jah ni duginnaiþ qiþan in
izwis attan aigum Abraham qiþa auk izwis þatei mag guþ us stainam þaim urraisjan
barna Abrahama aþþan ju so aqizi at waurtim bagme ligiþ all nu bagme
unbairandane akran god usmaitada jah in fon galagjada jah frehun ina manageins
qiþandans an ƕa taujaima andhafjands þan qaþ du im sa habands twos paidos gibai
þamma unhabandin jah saei habai matins samaleiko taujai qemun þan jah motarjos
daupjan jah qeþun du imma laisari ƕa taujaima þaruh qaþ du im ni waiht ufar
þatei garaid sijai izwis lausjaiþ frehun þan ina jah þai militondans qiþandans
jah weis ƕa taujaima jah qaþ du im ni mannanhun holoþ ni mannanhun anamahtjaid
jah waldaiþ annom izwaraim at wenjandein þan allai managein jah þagkjandam
allaim in hairtam seinaim bi Iohannein niu aufto sa wesi Xristus andhof þan
Iohannes allaim qiþands ik allis izwis watin daupja iþ gaggiþ swinþoza mis þizei
ik ni im wairþs andbindan skaudaraip skohis is sah izwis daupeiþ in ahmin
weihamma jah funin habands winþiskauron in handau seinai jah gahraineiþ gaþrask
sein jah briggiþ kaurn in bansta seinamma iþ ahana intandeiþ funin unƕapnandin
manag uþ þan jah anþar þrafstjands þiuþspilloda managein iþ Herodes sa
taitrarkes gasakans fram imma bi Herodiadein qen broþrs is jah bi alla þoei
gawaurhta ubila Herodes anaaiauk jah þata ana alla jah galauk Iohannen in
karkarai warþ þan biþe daupida alla managein jah at Iesu ufdaupidamma jah
bidjandin usluknoda himins jah atiddja ahma sa weiha leikis siunai swe ahaks ana
ina jah stibna us himina warþ qiþandei þu is sunus meins sa liuba in þuzei waila
galeikaida jah silba was Iesus swe jere þrije tigiwe uf gakunþai swaei sunus
munds was Iosefis sunaus Heleis sunaus Matþatis sunaus Laiwweis sunaus Mailkeis
sunaus Jannins sunaus Iosefis sunaus Mattaþiwis sunaus Ammons sunaus Naumis
sunaus Aizleimis sunaus Naggais sunaus Mahaþis sunaus Mattaþiaus sunaus
Saimaieinis sunaus Iosefis sunaus Iodins sunaus Iohannins sunaus Resins sunaus
Zauraubabilis sunaus Salaþielis sunaus Nerins sunaus Mailkeins sunaus Addeins
sunaus Kosamis sunaus Airmodamis sunaus Heris sunaus Iosezis sunaus
Aileiaizairis sunaus Ioreimis sunaus Mattaþanis sunaus Laiwweis sunaus Swmaions
sunaus Iudins sunaus Iosefis sunaus Iohannins sunaus Aileiakeimis sunaus
Mailaianis sunaus Maeinanis sunaus Mattaþanis sunaus Naþanis sunaus Daweidis
sunaus Iaissaizis sunaus Obeidis sunaus Bauauzis sunaus Salmonis sunaus
Nahassonis sunaus Ameinadabis sunaus Aramis sunaus Aizoris sunaus Faraizis
sunaus Iudins sunaus Iakobis sunaus Isakis sunaus Abrahamis sunaus Þarins sunaus
Nakoris sunaus Sairokis sunaus Ragawis sunaus Falaigis sunaus Aibairis sunaus
Salamis sunaus Kaeinanis sunaus Arfaksadis sunaus Semis sunaus Nauelis sunaus
Lamaikis sunaus Maþusalis sunaus Ainokis sunaus Iaredis sunaus Malailaielis
sunaus Kaeinanis sunaus Ainosis sunaus Sedis sunaus Adamis sunaus gudis 

Jah warþ in sabbato anþaramma frumin gaggan imma þairh atisk jah raupidedun ahsa
siponjos is jah matidedun bnauandans handum iþ sumai Fareisaie qeþun du im ƕa
taujid þatei ni skuld ist taujan in sabbato dagam jah andhafjands wiþra ins
Iesus qaþ ni þata ussuggwud þatei gatawida Daweid þan gredags was silba jah
þaiei miþ imma wesun ƕaiwa inngalaiþ in gard gudis jah hlaibans faurlageinais
usnam jah matida jah gaf þaim miþ sis wisandam þanzei ni skuld ist matjan nibai
ainaim gudjam jah qaþ du im þatei frauja ist sa sunus mans jah þamma sabbato
daga jah warþ þan in anþaramma daga sabbato galeiþan imma in swnagogein jah
laisjan jah was jainar manna jah handus is so taihswo was þaursus witaidedun uh
þan þai bokarjos jah Fareisaieis jau in sabbato daga leikinodedi ei bigeteina
til du wrohjan ina iþ is wiss uh mitonins ize jah qaþ du þamma mann þamma
þaursja habandin handu urreis jah stand in midjaim þaruh is urreisands gastoþ
qaþ þan Iesus du im fraihna izwis ƕa skuld ist sabbato dagam þiuþ taujan þau
unþiuþ taujan saiwala ganasjan þau usqistjan jah ussaiƕands allans ins qaþ du
imma ufrakei þo handu þeina þaruh is ufrakida jah gastoþ so handus is swaswe so
anþara iþ eis fullai waurþun unfrodeins jah rodidedun du sis misso ƕa
tawidideina þamma Iesua jah warþ in dagam þaim ei usiddja Iesus in fairguni
bidjan jah was naht þairwakands in bidai gudis jah biþe warþ dags atwopida
siponjans seinans jah gawaljands us im twalib þanzei jah apaustuluns namnida
Seimon þanei jah namnida Paitru jah Andraian broþar is Iakobu jah Iohannen
Filippu jah Barþulomaiu Maþþaiu jah Þoman Iakobu þana Alfaius jah Seimon þana
haitanan Zeloten Iudan Iakobaus jah Iudan Iskarioten saei jah warþ galewjands
ina jah atgaggands dalaþ miþ im gastoþ ana stada ibnamma jah hiuma siponje is
jah hansa mikila manageins af allamma Iudaias jah Iairusalem jah þize faur
marein Twre jah Seidone þaiei qemun hausjan imma jah hailjan sik sauhte seinaizo
jah þai anahabaidans fram ahmam unhrainjaim jah gahailidai waurþun jah alla
managei sokidedun attekan imma unte mahts af imma usiddja jah ganasida allans
jah is ushafjands augona seina du siponjam seinaim qaþ audagai jus unledans
ahmin unte izwara ist þiudangardi himine audagai jus gredagans nu unte sadai
wairþiþ audagai jus gretandans nu unte ufhlohjanda audagai sijuþ þan fijand
izwis mans jah afskaidand izwis jah idweitjand jah uswairpand namin izwaramma
swe ubilamma in sunaus mans faginod in jainamma daga jah laikid unte sai mizdo
izwara managa in himinam bi þamma auk tawidedun praufetum attans ize aþþan wai
izwis þaim gabeigam unte ju habaid gaþlaiht izwara wai izwis jus sadans nu unte
gredagai wairþiþ wai izwis jus hlahjandans nu unte gaunon jah gretan duginnid
wai þan waila izwis qiþand allai mans samaleiko allis tawidedun galiugapraufetum
attans ize akei izwis qiþa þaim hausjandam frijod þans hatandans izwis waila
taujaid þaim fijandam izwis þiuþjaiþ þans fraqiþandans izwis bidjaid fram þaim
anamahtjandam izwis þamma stautandin þuk bi kinnu galewei imma jah anþara jah
þamma nimandin af þus wastja jah paida ni warjais ƕammeh þan bidjandane þuk gif
jah af þamma nimandin þein ni lausei jah swaswe wileid ei taujaina izwis mans
jah jus taujaid im samaleiko aþþan jabai frijod þans frijondans izwis ƕa izwis
laune ist jah auk þai frawaurhtans þans frijondans sik frijond jah jabai þiuþ
taujaid þaim þiuþ taujandam izwis ƕa izwis laune ist jah auk þai frawaurhtans
þata samo taujand jah jabai leiƕid fram þaimei weneid andniman ƕa izwis laune
ist jah auk frauwaurhtai frawaurhtaim leiƕand ei andnimaina samalaud sweþauh
frijod þans fijands izwarans þiuþ taujaid jah leiƕaid ni waihtais uswenans jah
wairþiþ mizdo izwara managa jah wairþiþ sunjus hauhistins unte is gods ist þaim
unfagram jah unseljam wairþaid bleiþjandans swaswe jah atta izwar bleiþs ist jah
ni stojid ei ni stojaindau ni afdomjaid jah ni afdomjanda fraletaid jah
fraletanda gibaid jah gibada izwis mitads goda jah ufarfulla jah gawigana jah
ufargutana gibada in barm izwarana þizai auk samon mitadjon þizaiei mitid mitada
izwis qaþ uh þan gajukon im ibai mag blinds blindana tiuhan niu bai in dal
gadriusand nist siponeis ufar laisari seinana iþ gamanwids ƕarjizuh wairþai swe
laisaris is aþþan ƕa gaumeis gramsta in augin broþrs þeinis iþ anza in þeinamma
augin ni gaumeis aiþþau ƕaiwa magt qiþan du broþr þeinamma broþar let ik
uswairpa gramsta þamma in augin þeinamma silba in augin þeinamma anza ni
gaumjands liuta uswairp faurþis þamma anza us augin þeinamma jah þan gaumjais
uswairpan gramsta þamma in augin broþrs þeinis ni auk ist bagms gods taujands
akran ubil nih þan bagms ubils taujands akran god ƕarjizuh raihtis bagme us
swesamma akrana uskunþs ist ni auk us þaurnum lisand smakkans nih þan us
aiƕatundjai trudand weinabasja þiuþeigs manna us þiuþeigamma huzda hairtins
seinis usbairid þiuþ jah ubils manna us ubilamma hairtins seinis usbairid ubil
uz uh allis ufarfullein hairtins rodeid munþs is aþþan ƕa mik haitid frauja
frauja jah ni taujid þatei qiþa ƕazuh sa gaggands du mis jah hausjands waurda
meina jah taujands þo ataugja izwis ƕamma galeiks ist galeiks ist mann
timrjandin razn saei grob jah gadiupida jah gasatida grunduwaddjau ana staina at
garunjon þan waurþanai bistagq aƕa bi jainamma razna jah ni mahta gawagjan ita
gasulid auk was ana þamma staina iþ sa hausjands jah ni taujands galeiks ist
mann timrjandin razn ana airþai inuh grunduwaddju þatei bistagq flodus jah suns
gadraus jah warþ so uswalteins þis raznis mikila 

þana aftumistan haban staþ ak þan haitaizau atgaggands anakumbei ana þamma
aftumistin stada ei biþe qimai saei haihait þuk qiþai du þus frijond usgagg
hauhis þanuh ist þus hauhiþa faura þaim miþanakumbjandam þus unte ƕazuh saei
hauheiþ sik silba gahnaiwjada jah saei hnaiweiþ sik silban ushauhjada qaþ uþ þan
jah þamma haitandin sik þan waurkjais undaurnimat aiþþau nahtamat ni haitais
frijonds þeinans nih broþruns þeinans nih niþjans þeinans nih garaznans
gabeigans ibai aufto jah eis aftra haitaina þuk jah wairþiþ þus usguldan ak þan
waurkjais dauht hait unledans gamaidans haltans blindans jah audags wairþis unte
eis ni haband usgildan þus usgildada auk þus in ustassai þize uswaurhtane
gahausjands þan sums þizei anakumbjandane þata qaþ du imma audags saei matjiþ
hlaif in þiudangardjai gudis þaruh qaþ imma frauja manna sums gawaurhta nahtamat
mikilana jah haihait managans jah insandida skalk seinana ƕeilai nahtamatis
qiþan þaim haitanam gaggiþ unte ju manwu ist allata jah dugunnun suns faurqiþan
allai sa frumista qaþ land bauhta jah þarf galeiþan jah saiƕan þata bidja þuk
habai mik faurqiþanana jah anþar qaþ juka auhsne usbauhta fimf jah gagga kausjan
þans bidja þuk habai mik faurqiþanana jah sums qaþ qen liugaida jah duþe ni mag
qiman jah qimands sa skalks gataih fraujin seinamma þata þanuh þwairhs sa
gardawaldands qaþ du skalka seinamma usgagg sprauto in gatwons jah staigos
baurgs jah unledans jah gamaidans jah blindans jah haltans attiuh hidre jah qaþ
sa skalks frauja warþ swe anabaust jah nauh stads ist jah qaþ sa frauja du þamma
skalka usgagg and wigans jah faþos jah nauþei innatgaggan ei usfulnai gards
meins qiþa allis izwis þatei ni ainshun manne jainaize þize faura haitanane
kauseiþ þis nahtamatis meinis miþiddjedun þan imma hiuhmans managai jah
gawandjands sik qaþ du im jabai ƕas gaggiþ du mis jah ni fijaiþ attan seinana
jah aiþein jah qen jah barna jah broþruns jah swistruns nauh uþ þan seina
silbins saiwala ni mag meins siponeis wisan jah saei ni bairiþ galgan seinana
jah gaggai afar mis ni mag wisan meins siponeis izwara ƕas raihtis wiljands
kelikn timbrjan niu frumist gasitands rahneiþ manwiþo habai u þo du ustiuhan
ibai aufto biþe gasatidedi grunduwaddju jah ni mahtedi ustiuhan allai þai
gasaiƕandans duginnaina bilaikan ina qiþandans þatei sa manna dustodida timbrjan
jah ni mahta ustiuhan aiþþau ƕas þiudans gaggands stigqan wiþra anþarana þiudan
du wigan ina niu gasitands faurþis þankeiþ siai u mahteigs miþ taihun þusundjom
gamotjan þamma miþ twaim tigum þusundjo gaggandin ana sik aiþþau nauhþanuh
fairra imma wisandin insandjands airu bidjiþ gawairþjis swah nu ƕarjizuh izwara
saei ni afqiþiþ allamma aigina seinamma ni mag wisan meins siponeis god salt iþ
jabai salt baud wairþiþ ƕe gasupoda nih du airþai ni du maihstau fagr ist ut
uswairpand imma saei habai ausona hausjandona gahausjai 

Wesun uþ þan imma neƕjandans sik allai motarjos jah frawaurhtai hausjan imma jah
birodidedun Fareisaieis jah bokarjos qiþandans þatei sa frawaurhtans andnimiþ
jah miþmatjiþ im qaþ þan du im þo gajukon qiþands ƕas manna izwara aigands
taihuntehund lambe jah fraliusands ainamma þize niu bileiþiþ þo niuntehund jah
niun ana auþidai jah gaggiþ afar þamma fralusanin unte bigitiþ þata Jah
bigitands uslagjiþ ana amsans seinans faginonds jah qimands in garda galaþoþ
frijonds jah garaznans qiþands du im faginoþ miþ mis þammei bigat lamb mein þata
fralusano qiþa izwis þatei swa faheds wairþiþ in himina in ainis frawaurhtis
idreigondins þau in niuntehundis jah niune garaihtaize þaiei ni þaurbun idreigos
aiþþau suma qino drakmans habandei taihun jabai fraliusiþ drakmin ainamma niu
tandeiþ lukarn jah usbaugeiþ razn jah sokeiþ glaggwaba unte bigitiþ jah
bigitandei gahaitiþ frijondjos jah garaznons qiþandei faginoþ miþ mis unte bigat
drakman þammei fralaus swa qiþa izwis faheds wairþiþ in andwairþja aggele gudis
in ainis idreigondins frawaurhtis qaþ uþ þan manne sums aihta twans sununs jah
qaþ sa juhiza ize du attin atta gif mis sei undrinnai mik dail aiginis jah
disdailida im swes sein jah afar ni managans dagans brahta samana allata sa
juhiza sunus jah aflaiþ in land fairra wisando jah jainar distahida þata swes
seinata libands usstiuriba biþe þan frawas allamma warþ huhrus abrs and gawi
jainata jah is dugann alaþarba wairþan jah gaggands gahaftida sik sumamma
baurgjane jainis gaujis jah insandida ina haiþjos seinaizos haldan sweina jah
gairnida sad itan haurne þoei matidedun sweina jah manna imma ni gaf qimands þan
in sis qaþ ƕan filu asnje attins meinis ufarassau haband hlaibe iþ ik huhrau
fraqistna usstandands gagga du attin meinamma jah qiþa du imma atta frawaurhta
mis in himin jah in andwairþja þeinamma ju þanaseiþs ni im wairþs ei haitaidau
sunus þeins gatawei mik swe ainana asnje þeinaize jah usstandands qam at attin
seinamma nauhþanuh þan fairra wisandan gasaƕ ina atta is jah infeinoda jah
þragjands draus ana hals is jah kukida imma jah qaþ imma sa sunus atta
frawaurhta in himin jah in andwairþja þeinamma ju þanaseiþs ni im wairþs ei
haitaidau sunus þeins qaþ þan sa atta du skalkam seinaim sprauto bringiþ wastja
þo frumiston jah gawasjiþ ina jah gibiþ figgragulþ in handu is jah gaskohi ana
fotuns is jah bringandans stiur þana alidan ufsneiþiþ jah matjandans wisam waila
unte sa sunus meins dauþs was jah gaqiunoda jah fralusans was jah bigitans warþ
jah dugunnun wisan was uþ þan sunus is sa alþiza ana akra jah qimands atiddja
neƕ razn jah gahausida saggwins jah laikins jah athaitands sumana magiwe frah uh
ƕa wesi þata þaruh is qaþ du imma þatei broþar þeins qam jah ufsnaiþ atta þeins
stiur þana alidan unte hailana ina andnam þanuh modags warþ jah ni wilda
inngaggan iþ atta is usgaggands ut bad ina þaruh is andhafjands qaþ du attin sai
swa filu jere skalkinoda þus jah ni ƕanhun anabusn þeina ufariddja jah mis ni
aiw atgaft gaitein ei miþ frijondam meinaim biwesjau iþ þan sa sunus þeins saei
fret þein swes miþ kalkjom qam ufsnaist imma stiur þana alidan þaruh qaþ du imma
barnilo þu sinteino miþ mis is jah all þata mein þein ist waila wisan jah
faginon skuld was unte broþar þeins dauþs was jah gaqiunoda jah fralusans jah
bigitans warþ 

Qaþ uþ þan du siponjam seinaim manne sums was gabeigs saei aihta fauragaggjan
jah sa frawrohiþs warþ du imma ei distahidedi aigin is jah atwopjands ina qaþ du
imma duƕe þata hausja fram þus usgif raþjon fauragaggjis þeinis ni magt auk ju
þanamais fauragaggja wisan qaþ þan in sis sa fauragaggja ƕa taujau þandei frauja
meins afnimiþ fauragaggi af mis graban ni mag jah athaitands ainƕarjanoh
faihuskulane fraujins seinis qaþ þamma frumistin ƕan filu skalt fraujin meinamma
þaruh qaþ taihuntaihund kase alewis jah qaþ du imma nim þus bokos jah gasitands
sprauto gamelei fim tiguns þaþroh þan du anþaramma qaþ aþþan þu ƕan filu skalt
iþ is qaþ taihuntaihund mitade kaurnis jah qaþ du imma nim þus bokos jah melei
ahtautehund jah hazida sa frauja þana fauragaggjan inwindiþos unte frodaba
gatawida unte þai sunjos þis aiwis frodozans sunum liuhadis in kunja seinamma
sind jah ik izwis qiþa taujaiþ izwis frijonds us faihuþraihna inwindiþos ei þan
ufligaiþ andnimaina izwis in aiweinos hleiþros saei triggws ist in leitilamma
jah in managamma triggws ist jah sa in leitilamma untriggwa jah in managamma
untriggws ist jabai nu in inwindamma faihuþraihna triggwai ni waurþuþ þata
sunjeino ƕas izwis galaubeiþ jah jabai in þamma framaþjin triggwai ni waurþuþ
þata izwar ƕas izwis gibiþ ni ainshun þiwe mag twaim fraujam skalkinon andizuh
ainana fijaiþ jah anþarana frijoþ aiþþau ainamma andtiloþ iþ anþaramma frakann
ni maguþ guda skalkinon jah faihuþraihna gahausidedun þan þo alla jah þai
Fareisaieis faihufrikai wisandans jah bimampidedun ina jah qaþ du im jus sijuþ
juzei garaihtans domeiþ izwis silbans in andwairþja manne iþ guþ kann hairtona
izwara unte þata hauho in mannam andaset in andwairþja gudis witoþ jah
praufeteis und Iohannen þaþroh þiudangardi gudis wailamerjada jah ƕazuh in izai
nauþjada iþ azetizo ist himin jah airþa hindarleiþan þau witodis ainana writ
gadriusan ƕazuh sa afletands qen seina jah liugands anþara horinoþ jah ƕazuh
saei afleitana liugaiþ horinoþ aþþan manne sums was gabigs jah gawasids was
paurpaurai jah bwssaun jah waila wisands daga ƕammeh bairhtaba iþ unleds sums
was namin haitans Lazarus sah atwaurpans was du daura is banjo fulls jah
gairnida saþ itan drauhsno þizo driusandeino af biuda þis gabeigins akei jah
hundos atrinnandans bilaigodedun banjos is warþ þan gaswiltan þamma unledin jah
briggan fram aggilum in barma Abrahamis gaswalt þan jah sa gabeiga jah gafulhans
warþ jah in haljai ushafjands augona seina wisands in balweinim gasaƕ þan
Abraham fairraþro jah Lazzaru in barmim is jah is ufhropjands 

jabai frawaurkjai broþar þeins gasak imma jah þan jabai idreigo sik fraletais
imma jah qeþun apaustauleis du fraujin biauk uns galaubein qaþ þan frauja jabai
habaidedeiþ galaubein swe kaurno sinapis aiþþau jus qiþeiþ du bairabagma þamma
uslausei þuk us waurtim jah ussatei þuk in marein jah andhausidedi þau izwis ƕas
þan izwara skalk aigands arjandan aiþþau haldandan saei atgaggandin af haiþjai
qiþai suns hindarleiþ an-kumbei uh ak niu qiþiþ du imma manwei ƕa du naht matjau
jah bigaurdans andbahtei mis unte matja jah drigka jah biþe gamatjis jah
gadrigkais þu iba þank þu fairhaitis skalka jainamma unte gatawida þatei
anabudan was ni man swa jah jus þan taujaiþ alla þo anabudanona izwis qiþaiþ
þatei skalkos unbrukjai sijum unte þatei skuldedum taujan gatawidedum jah warþ
miþþanei iddja is in Iairusalem jah is þairhiddja þairh midja Samarian jah
Galeilaian jah inngaggandin imma in suma haimo gamotidedun imma taihun
þrutsfillai mans þaih gastoþun fairraþro jah silbans ushofon stibna qiþandans
Iesu talzjand armai unsis jah gaumjands qaþ du im gaggandans ataugeiþ izwis
gudjam jah warþ miþþanei galiþun gahrainidai waurþun iþ ains þan ize gaumjands
þammei hrains warþ gawandida sik miþ stibnai mikilai hauhjands guþ jah draus ana
andawleizn faura fotum is awiliudonds imma sah was Samareites andhafjands þan
Iesus qaþ niu taihun þai gahrainidai waurþun iþ þai niun ƕar ni bigitanai
waurþun gawandjandans giban wulþu guda niba sa aljakunja jah qaþ du imma
usstandands gagg galaubeins þeina ganasida þuk fraihans þan fram Fareisaium ƕan
qimiþ þiudangardi gudis andhof im jah qaþ ni qimiþ þiudangardi gudis miþ
atwitainai nih qiþand sai her aiþþau sai jainar sai auk þiudangardi gudis in
izwis ist qaþ þan du siponjam aþþan qimand dagos þan gairneiþ ainana þize dage
sunaus mans gasaiƕan jah ni gasaiƕiþ jah qiþand izwis sai her aiþþau sai jainar
ni galeiþaiþ nih laistjaiþ swaswe raihtis lauhmoni lauhatjandei us þamma uf
himina in þata uf himina skeiniþ swa wairþiþ sunus mans in daga seinamma aþþan
faurþis skal manag gaþulan jah uskiusada fram þamma kunja jah swaswe warþ in
dagam Nauelis swah wairþiþ jah in dagam sunaus mans etun jah drugkun liugaidedun
jah liugaidos wesun und þanei dag galaiþ Nauel in arka jah qam midjasweipains
jah fraqistida allans samaleiko jah swe warþ in dagam Lodis etun jah drugkun
bauhtedun jah frabauhtedun satidedun timridedun iþ þammei daga usiddja Lod us
Saudaumim rignida swibla jah funin us himina jah fraqistida allaim bi þamma
wairþiþ þamma daga ei sunus mans andhuljada in jainamma daga saei sijai ana
hrota jah kasa is in razna ni atsteigai dalaþ niman þo jah saei ana haiþjai
samaleiko ni gawandjai sik ibukana gamuneiþ qenais Lodis saei sokeiþ saiwala
seina ganasjan fraqisteiþ izai jah saei fraqisteiþ izai in meina ganasjiþ þo
qiþa izwis þatei þizai naht twai wairþand ana ligra samin ains usnimada jah
anþar bileiþada twos wairþand malandeins samana aina usnimada jah anþara
bileiþada jah andhafjandans qeþun du imma ƕar frauja iþ is qaþ im þarei leik
jaindre galisand sik arans 

Jah warþ in sumamma dage jainaize at laisjandin imma þo managein in alh jah
wailamerjandin atstoþun þai gudjans jah bokarjos miþ þaim sinistam jah qeþun du
imma qiþandans qiþ unsis in ƕamma waldufnje þata taujis aiþþau ƕas ist saei gaf
þus þata waldufni andhafjands þan qaþ du im fraihna izwis jah ik ainis waurdis
jah qiþiþ mis daupeins Iohannis uz uh himina was þau uz uh mannam iþ eis
þahtedun miþ sis misso qiþandans þatei jabai qiþam us himina qiþiþ aþþan duƕe ni
galaubideduþ imma iþ jabai qiþam us mannam alla so managei stainam afwairpiþ
unsis triggwaba galaubjand auk allai Iohannen praufetu wisan jah andhofun ei ni
wissedeina ƕaþro jah Iesus qaþ im ni ik izwis qiþa in ƕamma waldufnje þata tauja
dugann þan du managein qiþan þo gajukon manna ussatida weinagard jah anafalh ina
waurstwjam jah aflaiþ jera ganoha jah in mela insandida du þaim aurtjam skalk ei
akranis þis weinagardis gebeina imma iþ þai aurtjans usbliggwandans ina
insandidedun lausana jah anaaiauk sandjan anþarana skalk iþ eis jah jainana
bliggwandans jah unswerandans insandidedun lausana jah anaaiauk sandjan þridjan
iþ eis jah þana gawondondans uswaurpun qaþ þan sa frauja þis weinagardis ƕa
taujau sandja sunu meinana þana liuban aufto þana gasaiƕandans aistand
gasaiƕandans þan ina þai aurtjans þahtedun miþ sis misso qiþandans sa ist sa
arbinumja afslaham ina ei uns wairþai þata arbi jah uswairpandans ina ut us
þamma weinagarda usqemun ƕa nu taujai im frauja þis weinagardis qimiþ jah
usqisteiþ aurtjam þaim jah gibiþ þana weinagard anþaraim gahausjandans qeþun þan
nis sijai iþ is insaiƕands du im qaþ aþþan ƕa ist þata gamelido stains þammei
uskusun timrjans sah warþ du haubida waihstins ƕazuh saei driusiþ ana þana stain
gakrotuda iþ ana þanei driusiþ diswinþeiþ ina jah sokidedun þai bokarjos jah
auhumistans gudjans uslagjan ana ina handuns in þizai ƕeilai jah ohtedun þo
managein froþun auk þatei du im þo gajukon qaþ jah afleiþandans insandidedun
ferjans þans us liutein taiknjandans sik garaihtans wisan ei gafaifaheina is
waurdei jah atgebeina ina reikja jah waldufnja kindinis jah frehun ina qiþandans
laisari witum þatei raihtaba rodeis jah laiseis jah ni andsaiƕis andwairþi ak bi
sunjai wig gudis laiseis skuld u ist unsis kaisara gild giban þau niu bisaiƕands
þan ize unselein Iesus qaþ du im ƕa mik fraisiþ ataugeiþ mis skatt ƕis habaiþ
manleikan jah ufarmeli andhafjandans þan qeþun kaisaris iþ is qaþ uh du im
us-gibiþ nu þo kaisaris kaisara jah þo gudis guda jah ni mahtedun gafahan is
waurde in andwairþja manageins jah sildaleikjandans andawaurde is gaþahaidedun
du atgaggandans þan sumai Saddukaie þaiei qiþand usstass ni wisan frehun ina
qiþandans laisari Moses gamelida uns jabai ƕis broþar gadauþnai aigands qen jah
sa unbarnahs gadauþnai ei nimai broþar is þo qen jah urraisjai fraiw broþr
seinamma sibun nu broþrjus wesun jah sa frumista nimands qen gadauþnoda
unbarnahs jah nam anþar þo qen jah sa gaswalt unbarnahs jah þridja nam þo
samaleiko samaleiko þan jah þai sibun jah ni biliþun barne jah gaswultun
Spedista allaize gadauþnoda jah so qens in þizai usstassai nu ƕarjis þize
wairþiþ qens þai auk sibun aihtedun þo du qenai jah andhafjands qaþ du im Iesus
þai sunjus þis aiwis liugand jah liuganda iþ þaiei wairþai sind jainis aiwis
niutan jah usstassais us dauþaim ni liugand ni liuganda nih allis gaswiltan
þanaseiþs magun ibnans aggilum auk sind jah sunjus sind gudis usstassais sunjus
wisandans aþþan þatei urreisand dauþans jah Moses bandwida ana aiƕatundjai swe
qiþiþ saƕ fraujan guþ Abrahamis jah guþ Isakis jah guþ Iakobis aþþan guþ nist
dauþaize ak qiwaize allai auk imma liband andhafjandans þan sumai þize bokarje
qeþun laisari waila qast niþ þan þanaseiþs gadaurstedun fraihnan ina ni waihtais
qaþ þan du im ƕaiwa qiþand Xristu sunu Daweidis wisan jah silba Daweid qiþiþ in
bokom psalmono qaþ frauja du fraujin meinamma sit af taihswon meinai unte ik
galagja fijands þeinans fotubaurd fotiwe þeinaize Daweid ina fraujan haitiþ jah
ƕaiwa sunus imma ist at gahausjandein þan allai managein qaþ du siponjam seinaim
atsaiƕiþ faura bokarjam þaim wiljandam gaggan in ƕeitaim 

þatei ik wrohidedjau izwis du attin ist saei wrohida izwis Moses du þammei jus
weneiþ jabai allis Mose galaubidedeiþ ga-laubidedeiþ þau mis bi mik auk jains
gamelida þande nu jainis melam ni galaubeiþ ƕaiwa meinaim waurdam galaubjaiþ 

Afar þata galaiþ Iesus ufar marein þo Galeilaie jah Tibairiade jah laistida ina
manageins filu unte gaseƕun taiknins þozei gatawida bi siukaim usiddja þan ana
fairguni Iesus jah jainar gasat miþ siponjam seinaim was uh þan neƕa pasxa so
dulþs Iudaie þaruh ushof augona Iesus jah gaumida þammei manageins filu iddja du
imma qaþ uh du Filippau ƕaþro bugjam hlaibans ei matjaina þai þatuh þan qaþ
fraisands ina iþ silba wissa þatei habaida taujan andhof imma Filippus twaim
hundam skatte hlaibos ni ganohai sind þaim þei nimai ƕarjizuh leitil qaþ ains
þize siponje is Andraias broþar Paitraus Seimonaus ist magula ains her saei
habaiþ ·e· hlaibans barizeinans jah ·b· fiskans akei þata ƕa ist du swa managaim
iþ Iesus qaþ waurkeiþ þans mans anakumbjan was uh þan hawi manag ana þamma stada
þaruh anakumbidedun wairos raþjon swaswe fimf þusundjos nam uh þan þans hlaibans
Iesus jah awiliudonds gadailida þaim anakumbjandam samaleiko jah þize fiske swa
filu swe wildedun þanuh biþe sadai waurþun qaþ du siponjam seinaim galisiþ þos
aflifnandeins drauhsnos þei waihtai ni fraqistnai þanuh galesun jah gafullidedun
·ib· tainjons gabruko us fimf hlaibam þaim barizeinam þatei aflifnoda þaim
matjandam þaruh þai mans gasaiƕandans þoei gatawida taikn Iesus qeþun þatei sa
ist bi sunjai praufetus sa qimanda in þo manaseþ iþ Iesus kunnands þatei
munaidedun usgaggan jah wilwan ina ei tawidedeina ina du þiudana afiddja aftra
in fairguni is ains iþ swe seiþu warþ atiddjedun siponjos is ana marein jah
usstigun in skip iddjedun uh ufar marein in Kafarnaum jah riqis juþan warþ jah
ni atiddja nauhþan du im Iesus iþ marei winda mikilamma waiandin urraisida was
þaruh farjandans swe spaurde ·k· jah ·e· aiþþau ·l· gasaiƕand Iesu gaggandan ana
marein jah neƕa skipa qimandan jah ohtedun sis þaruh is qaþ im ik im þaruh
wildedun ina niman in skip jah sunsaiw þata skip warþ ana airþai ana þoei eis
iddjedun iftumin daga managei sei stoþ hindar marein seƕun þatei skip anþar ni
was jainar alja ain jah þatei miþ-qam ni siponjam seinaim Iesus in þata skip ak
ainai siponjos is galiþun anþara þan skipa qemun us Tibairiadau neƕa þamma stada
þarei matidedun hlaif ana þammei awiliudoda frauja þaruh þan gasaƕ managei þatei
Iesus nist jainar nih siponjos is gastigun in skipa jah qemun in Kafarnaum
sokjandans Iesu jah bigetun ina hindar marein qeþun uh du imma rabbei ƕan her
qamt andhof im Iesus jah qaþ amen amen qiþa izwis sokeiþ mik ni þatei seƕuþ
taiknins jah fauratanja ak þatei matideduþ þize hlaibe jah sadai waurþuþ
waurkjaiþ ni þana mat þana fralusanan ak mat þana wisandan du libainai aiweinon
þanei sunus mans gibiþ izwis þanuh auk atta gasiglida guþ þaruh qeþun du imma ƕa
taujaima ei waurkjaima waurstwa gudis andhof Iesus jah qaþ du im þat ist waurstw
gudis ei galaubjaiþ þammei insandida jains qeþun du imma aþþan ƕa taujis þu
taikne ei saiƕaima jah galaubjaima þus ƕa waurkeis attans unsarai manna
matidedun ana auþidai swaswe ist gameliþ hlaif us himina gaf im du matjan þaruh
qaþ im Iesus amen amen qiþa izwis ni Moses gaf izwis hlaif us himina ak atta
meins gaf izwis hlaif us himina þana sunjeinan sa auk hlaifs gudis ist saei
atstaig us himina jah gaf libain þizai manasedai þanuh qeþun du imma frauja
framwigis gif unsis þana hlaif jah qaþ du im Iesus ik im sa hlaifs libainais
þana gaggandan du mis ni huggreiþ jah þana galaubjandan du mis ni þaurseiþ
ƕanhun akei qaþ izwis þatei gaseƕuþ mik jah ni galaubeiþ all þatei gaf mis atta
du mis qimiþ jah þana gaggandan du mis ni uswairpa ut unte atstaig us himina nih
þeei taujau wiljan meinana ak wiljan þis sandjandins mik þatuh þan ist wilja þis
sandjandins mik ei ƕazuh saei saiƕiþ þana sunu jah galaubeiþ du imma aigi libain
aiweinon jah urraisja ina ik in spedistin daga birodidedun þan Iudaieis bi ina
unte qaþ ik im hlaifs sa atsteigands us himina jah qeþun niu sa ist Iesus sa
sunus Iosefis þizei weis kunþedum attan jah aiþein ƕaiwa nu qiþiþ sa þatei us
himina atstaig andhof þan Iesus jah qaþ du im ni birodeiþ miþ izwis misso ni
manna mag qiman at mis nibai atta saei sandida mik atþinsiþ ina jah ik urraisja
ina in þamma spedistin daga ist gameliþ ana praufetum jah wairþand allai
laisidai gudis ƕazuh nu sa gahausjands at attin jah ganam gaggiþ du mis ni þatei
attan seƕi ƕas nibai saei was fram attin sa saƕ attan amen amen qiþa izwis saei
galaubeiþ du mis aih libain aiweinon ik im sa hlaifs libainais attans izwarai
matidedun manna in auþidai jah gaswultun sa ist hlaifs saei us himina atstaig ei
saei þis matjai ni gadauþnai ik im hlaifs sa libanda sa us himina qumana jabai
ƕas matjiþ þis hlaibis libaiþ in ajukduþ jah þan sa hlaifs þanei ik giba leik
mein ist þatei ik giba in þizos manasedais libainais þanuh sokun miþ sis misso
Iudaieis qiþandans ƕaiwa mag sa unsis leik giban du matjan þaruh qaþ du im Iesus
amen amen qiþa izwis nibai matjiþ leik þis sunaus mans jah driggkaiþ is bloþ ni
habaiþ libain in izwis silbam saei matjiþ mein leik jah driggkiþ mein bloþ aih
libain aiweinon jah ik urraisja ina in þamma spedistin daga þata auk leik
meinata bi sunjai ist mats jah þata bloþ mein bi sunjai ist draggk saei matjiþ
mein leik jah driggkiþ mein bloþ in mis wisiþ jah ik in imma swaswe insandida
mik libands atta jah ik liba in attins jah saei matjiþ mik jah sa libaiþ in
meina sa ist hlaifs saei us himina atstaig ni swaswe matidedun attans izwarai
manna jah gadauþnodedun iþ saei matjiþ þana hlaif libaiþ in ajukduþ þata qaþ in
swnagoge laisjands in Kafarnaum þanuh managai gahausjandans þize siponje is
qeþun hardu ist þata waurd ƕas mag þis hausjon iþ witands Iesus in sis silbin
þatei birodidedun þata þai siponjos is qaþ du im þata izwis gamarzeiþ jabai nu
gasaiƕiþ sunu mans ussteigan þadei was faurþis ahma ist saei liban taujiþ þata
leik ni boteiþ waiht þo waurda þoei ik rodida izwis ahma ist jah libains ist
akei sind izwara sumai þaiei ni galaubjand wiss uh þan us frumistja Iesus ƕarjai
sind þai ni galaubjandans jah ƕas ist saei galeiweiþ ina jah qaþ duþe qaþ izwis
þatei ni ainshun mag qiman at mis nibai ist atgiban imma fram attin meinamma uz
uh þamma mela managai galiþun siponje is ibukai jah þanaseiþs miþ imma ni
iddjedun þaruh qaþ Iesus du þaim twalibim ibai jah jus wileiþ galeiþan þanuh
andhof imma Seimon Paitrus frauja du ƕamma galeiþaima waurda libainais aiweinons
habais jah weis galaubidedum jah ufkunþedum þatei þu is Xristus sunus gudis
libandins andhof im Iesus niu ik izwis ·ib· gawalida jah izwara ains diabaulus
ist qaþ uh þan þana Iudan Seimonis Iskariotu sa auk habaida ina galewjan ains
wisands þize twalibe 

Jah ƕarboda Iesus afar þata in Galeilaia ni auk wilda in Iudaia gaggan unte
sokidedun ina þai Iudaieis usqiman was uh þan neƕa dulþs Iudaie so
hleþrastakeins þanuh qeþun du imma broþrjus is usleiþ þaþro jah gagg in Iudaian
ei jah þai siponjos þeinai saiƕaina waurstwa þeina þoei þu taujis ni manna auk
in analaugnein ƕa taujiþ jah sokeiþ sik uskunþana wisan jabai þata taujis
bairhtei þuk silban þizai manasedai ni auk þai broþrjus is galaubidedun imma
þaruh qaþ im Iesus mel mein ni nauh ist iþ mel izwar sinteino ist manwu ni mag
so manaseþs fijan izwis iþ mik fijaiþ unte ik weitwodja bi ins þatei waurstwa
ize ubila sind jus galeiþiþ in dulþ þo iþ ik ni nauh galeiþa in þo dulþ unte
meinata mel ni nauh usfulliþ ist þatuh þan qaþ du im wisands in Galeilaia iþ
biþe galiþun þai broþrjus is þanuh jah is galaiþ in þo dulþ ni andaugjo ak swe
analaugniba þanuh Iudaieis sokidedun ina in þizai dulþai jah qeþun ƕar ist jains
jah birodeins mikila bi ina was in managein sumai h qeþun þatei sunjeins ist
anþarai qeþun ne ak airzeiþ þo managein nih þan ainshun sweþauh balþaba rodida
bi ina in agisis Iudaie iþ juþan ana midjai dulþ usstaig Iesus in alh jah
laisida jah sildaleikidedun manageins qiþandans ƕaiwa sa bokos kann unuslaisiþs
andhof þan Iesus jah qaþ so meina laiseins nist meina ak þis sandjandins mik
jabai ƕas wili wiljan is taujan ufkunnaiþ bi þo laisein fram uh guda sijai þau
ik u fram mis silbin rodja saei fram sis silbin rodeiþ hauhiþa seina sokeiþ iþ
saei sokeiþ hauhiþa þis sandjandins sik sah sunjeins ist jah inwindiþa in imma
nist niu Moses gaf izwis witoþ jah ni ainshun izwara taujiþ þata witoþ ƕa mik
sokeiþ usqiman andhof so managei jah qeþun unhulþon habais ƕas þuk sokeiþ
usqiman andhof Iesus jah qaþ du im ain waurstw gatawida jah allai sildaleikeiþ
duþþe Moses atgaf izwis bimait ni þatei fram Mose sijai ak us attam jah in
sabbato bimaitiþ mannan jabai bimait nimiþ manna in sabbato ei ni gatairaidau
witoþ þata Mosezis iþ mis hatizoþ unte allana mannan hailana gatawida in sabbato
ni stojaiþ bi siunai ak þo garaihton staua stojaiþ qeþun uh þan sumai þize
Iairusaulwmeite niu sa ist þammei sokjand usqiman jah sai andaugiba rodeiþ jah
waiht du imma ni qiþand ibai aufto bi sunjai ufkunþedun þai reiks þatei sa ist
bi sunjai Xristus akei þana kunnum ƕaþro ist iþ Xristus biþe qimiþ ni manna wait
ƕaþro ist hropida þan in alh laisjands Iesus jah qiþands jah mik kunnuþ jah
wituþ ƕaþro im jah af mis silbin ni qam ak ist sunjeins saei sandida mik þanei
jus ni kunnuþ iþ ik kann ina unte fram imma im jah is mik insandida sokidedun
þan ina gafahan jah ni ainshun uslagida ana ina handu unte nauhþanuh ni atiddja
ƕeila is iþ managai þizos manageins galaubidedun imma jah qeþun ei Xristus þan
qimiþ ibai managizeins taiknins taujai þaimei sa tawida hausidedun þan
Fareisaieis þo managein birodjandein bi ina þata in-sandidedun uh andbahtans þai
Fareisaieis jah þai auhumistans gudjans ei gafaifaheina ina þanuh qaþ Iesus nauh
leitila ƕeila miþ izwis im jah þan gagga du þamma sandjandin mik sokeiþ mik jah
ni bigitiþ jah þarei im ik jus ni maguþ qiman þaruh qeþun þai Iudaieis du sis
misso ƕadre sa skuli gaggan þei weis ni bigitaima ina nibai in distahein þiudo
skuli gaggan jah laisjan þiudos ƕa sijai þata waurd þatei qaþ sokeiþ mik jah ni
bigitiþ jah þarei im ik jus ni maguþ qiman iþ in spedistin daga þamma mikilin
dulþais stoþ Iesus jah hropida qiþands jabai ƕana þaursjai gaggai du mis jah
driggkai saei galaubeiþ du mis swaswe qaþ gameleins aƕos us wambai is rinnand
watins libandins þatuh þan qaþ bi ahman þanei skuldedun niman þai galaubjandans
du imma unte ni nauhþanuh was ahma sa weiha ana im unte Iesus nauhþanuh ni
hauhiþs was managai þan þizos manageins hausjandans þize waurde qeþun sa ist bi
sunjai sa praufetes sumai h qeþun sa ist Xristus sumai h qeþun ibai þau us
Galeilaia Xristus qimiþ niu gameleins qaþ þatei us fraiwa Daweidis jah us
Beþlaihaim weihsa þarei was Daweid Xristus qimiþ þanuh missaqiss in þizai
managein warþ bi ina sumai h þan ize wildedun fahan ina akei ni ainshun uslagida
ana ina handuns galiþun þan þai andbahtos du þaim auhumistam gudjam jah
Fareisaium þaruh qeþun du im jainai duƕe ni attauhuþ ina andhofun þai andbahtos
ni ƕanhun aiw rodida manna swaswe sa manna andhofun þan im þai Fareisaieis ibai
jah jus afairzidai sijuþ sai jau ainshun þize reike galaubidedi imma aiþþau
Fareisaie alja so managei þaiei ni kunnun witoþ fraqiþanai sind qaþ Nikaudemus
du im saei atiddja du imma in naht sums wisands izei ibai witoþ unsar stojiþ
mannan nibai faurþis hauseiþ fram imma jah ufkunnaiþ ƕa taujai andhofun jah
qeþun du imma ibai jah þu us Galeilaia is ussokei jah saiƕ þatei praufetus us
Galeilaia ni urreisiþ 

Aftra du im Iesus rodida qaþ uh ik im liuhaþ manasedais saei laisteiþ mik ni
gaggiþ in riqiza ak habaiþ liuhaþ libainais þanuh qeþun du imma þai Fareisaieis
þu bi þuk silban weitwodeis so weitwodiþa þeina nist sunjeina andhof Iesus jah
qaþ du im jah jabai ik weitwodja bi mik silban sunja ist so weitwodiþa meina
unte wait ƕaþro qam jah ƕaþ galeiþa iþ jus ni wituþ ƕaþro qima aiþþau ƕaþ
galeiþa jus bi leika stojiþ iþ ik ni stoja ainnohun jaþ þan jabai stoja ik staua
meina sunjeina ist unte ains ni im ak ik jah saei sandida mik atta jah þan in
witoda izwaramma gameliþ ist þatei twaddje manne weitwodiþa sunja ist ik im saei
weitwodja bi mik silban jah weitwodeiþ bi mik saei sandida mik atta qeþun þan du
imma ƕar ist sa atta þeins andhof Iesus ni mik kunnuþ nih attan meinana iþ mik
kunþedeiþ jah þau attan meinana kunþedeiþ þo waurda rodida in gazaufwlakio
laisjands in alh jah ainshun ni faifah ina unte nauhþanuh ni qam ƕeila is þanuh
qaþ aftra du im Iesus ik galeiþa jah sokeiþ mik jah in frawaurhtai izwarai
gadauþniþ þadei ik gagga jus ni maguþ qiman qeþun þan Iudaieis nibai usqimai sis
silbin ei qiþiþ þadei ik gagga jus ni maguþ qiman jah qaþ du im Iesus jus us
þaim dalaþro sijuþ iþ ik us þaim iupaþro im jus us þamma fairƕau sijuþ iþ ik ni
im us þamma fairƕau qaþ nu izwis þatei gadauþniþ in frawaurhtim izwaraim jabai
auk ni galaubeiþ þatei ik im gadauþniþ in frawaurhtim izwaraim þaruh qeþun du
imma þu ƕas is jah qaþ du im Iesus anastodeins þatei jah rodja du izwis manag
skal bi izwis rodjan jah stojan akei saei sandida mik sunjeins ist jah ik þatei
hausida at imma þata rodja in þamma fairƕau ni froþun þatei attan im qaþ qaþ uh
þan du im Iesus þan ushauheiþ þana sunu mans þanuh ufkunnaiþ þatei ik im jah af
mis silbin tauja ni waiht ak swaswe laisida mik atta meins þata rodja jah saei
sandida mik miþ mis ist ni bilaiþ mis ainamma atta unte ik þatei leikaiþ imma
tauja sinteino þata imma rodjandin managai galaubidedun imma þanuh qaþ Iesus du
þaim galaubjandam sis Iudaium jabai jus gastandiþ in waurda meinamma bi sunjai
siponjos meinai sijuþ jah ufkunnaiþ sunja jah so sunja frijans izwis briggiþ
andhofun imma fraiw Abrahamis sijum jah ni mannhun skalkinodedum aiw ƕanhun
ƕaiwa þu qiþis þatei frijai wairþiþ andhof im Iesus amen amen qiþa izwis þatei
ƕazuh saei taujiþ frawaurht skalks ist frawaurhtai sah þan skalks ni wisiþ in
garda du aiwa sunus wisiþ du aiwa jabai nu sunus izwis frijans briggiþ bi sunjai
frijai sijuþ wait þatei fraiw Abrahamis sijuþ akei sokeiþ mis usqiman unte waurd
mein ni gamot in izwis ik þatei gasaƕ at attin meinamma rodja jah jus þatei
hausideduþ fram attin izwaramma taujiþ andhofun jah qeþun du imma atta unsar
Abraham ist qaþ im Iesus iþ barna Abrahamis weseiþ waurstwa Abrahamis tawidedeiþ
iþ nu sokeiþ mik usqiman mannan izei sunja izwis rodida þoei hausida fram guda
þatuh Abraham ni tawida jus taujiþ toja attins izwaris þanuh qeþun imma weis us
horinassau ni sijum gabauranai ainana attan aigum guþ qaþ du im Iesus jabai guþ
atta izwar wesi friodedeiþ þau mik unte ik fram guda urrann jah qam nih þan auk
fram mis silbin ni qam ak is mik insandida duƕe maþlein meina ni kunnuþ unte ni
maguþ hausjan waurd mein jus us attin diabaulau sijuþ jah lustuns þis attins
izwaris wileiþ taujan jains manamaurþrja was fram frumistja jah in sunjai ni
gastoþ unte nist sunja in imma þan rodeiþ liugn us seinaim rodeiþ unte liugnja
ist jah atta is iþ ik þatei sunja rodida ni galaubeiþ mis ƕas izwara gasakiþ mik
bi frawaurht þande sunja qiþa duƕe ni galaubeiþ mis sa wisands us guda waurda
gudis hauseiþ duþe jus ni hauseiþ unte us guda ni sijuþ andhofun þan þai
Iudaieis jah qeþun du imma niu waila qiþam weis þatei Samareites is þu jah
unhulþon habais andhof Iesus ik unhulþon ni haba ak swera attan meinana jah jus
unsweraiþ mik ik ni sokja hauhein meina ist saei sokeiþ jah stojiþ amen amen
qiþa izwis jabai ƕas waurd mein fastaiþ dauþu ni gasaiƕiþ aiwa dage þanuh qeþun
du imma þai Iudaieis nu ufkunþedum þatei unhulþon habais Abraham gadauþnoda jah
praufeteis jah þu qiþis jabai ƕas mein waurd fastai ni kausjai dauþau aiwa dage
ibai þu maiza is attin unsaramma Abrahama saei gadauþnoda jah praufeteis
gadauþnodedun ƕana þuk silban taujis þu andhof Iesus jabai ik hauhja mik silban
so hauheins meina ni waihts ist ist atta meins saei hauheiþ mik þanei jus qiþiþ
þatei guþ unsar ist jah ni kunnuþ ina iþ ik kann ina jah jabai qeþjau þatei ni
kunnjau ina sijau galeiks izwis liugnja ak kann ina jah waurd is fasta Abraham
atta izwar sifaida ei gaseƕi dag meinana jah gasaƕ jah faginoda þanuh qeþun þai
Iudaieis du imma fimf tiguns jere nauh ni habais jah Abraham saƕt qaþ im Iesus
amen amen qiþa izwis faurþizei Abraham waurþi im ik þanuh nemun stainans ei
waurpeina ana ina iþ Iesus þan gafalh sik jah usiddja us alh usleiþands þairh
midjans ins jah ƕarboda swa 

Jah þairhgaggands gaumida mann blindamma us gabaurþai þaruh frehun ina siponjos
is qiþandans rabbei ƕas frawaurhta sa u þau fadrein is ei blinds gabaurans warþ
andhof Iesus nih sa frawaurhta nih fadrein is ak ei bairhta waurþeina waurstwa
gudis ana imma ik skal waurkjan waurstwa þis sandjandins mik unte dags ist qimiþ
nahts þanei ni manna mag waurkjan þan in þamma fairƕau im liuhaþ im þis fairƕaus
þata qiþands gaspaiw dalaþ jah gawaurhta fani us þamma spaiskuldra jah gasmait
imma ana augona þata fani þamma blindin jah qaþ du imma gagg þwahan in swumsl
Siloamis þatei gaskeirjada insandiþs galaiþ jah afþwoh jah qam saiƕands þanuh
garaznans jah þai saiƕandans ina faurþis þatei is bidagwa was qeþun niu sa ist
saei sat aihtronds sumai h qeþun þatei sa ist sumai h þatei galeiks þamma ist iþ
is qaþ þatei ik im þanuh qeþun du imma ƕaiwa usluknodedun þus þo augona andhof
jains jah qaþ manna haitans Iesus fani gawaurhta jah bismait mis augona jah qaþ
mis gagg afþwahan in þata swumfsl Siloamis iþ ik galaiþ jah biþwahands ussaƕ
qeþun þan du imma ƕar ist sa iþ is qaþ ni wait gatiuhand ina du Fareisaium þana
saei was blinds was uh þan sabbato þan þata fani gawaurhta Iesus jah uslauk imma
augona aftra þan frehun ina jah þai Fareisaieis ƕaiwa ussaƕ iþ is qaþ jah þaim
fani galagida mis ana augona jah afþwoh jah saiƕa qeþun þan sumai þize Fareisaie
sa manna nist fram guda þande sabbate daga ni witaiþ sumai h qeþun ƕaiwa mag
manna frawaurhts swaleikos taiknins taujan jah missaqiss warþ miþ im qeþun uh du
þamma faurþis blindin aftra þu ƕa qiþis bi þana ei uslauk þus augona iþ is qaþ
uh þatei praufetus ist ni galaubidedun þan Iudaieis bi ina þatei is blinds wesi
jah usseƕi unte atwopidedun þans fadrein is þis ussaiƕandins jah frehun ins
qiþandans sa u ist sa sunus izwar þanei jus qiþiþ þatei blinds gabaurans waurþi
ƕaiwa nu saiƕiþ andhofun þan im þai fadrein is jah qeþun witum þatei sa ist
sunus unsar jah þatei blinds gabaurans warþ iþ ƕaiwa nu saiƕiþ ni witum aiþþau
ƕas uslauk imma þo augona weis ni witum silba uswahsans ist ina fraihniþ silba
bi sik rodjai þata qeþun þai fadrein is unte ohtedun sis Iudaiuns juþan auk
gaqeþun sis Iudaieis ei jabai ƕas ina andhaihaiti Xristu utana swnagogais
wairþai duhþe þai berusjos is qeþun þatei uswahsans ist silban fraihniþ
atwopidedun þan anþaramma sinþa þana mannan saei was blinds jah qeþun du imma
gif hauhein guda weis witum þatei sa manna frawaurhts ist þanuh andhof jains
jabai frawaurhts ist ik ni wait þat ain wait ei blinds was iþ nu saiƕa þanuh
qeþun du imma aftra ƕa gatawida þus ƕaiwa uslauk þus augona andhof im qaþ izwis
ju jah ni hausideduþ ƕa aftra wileiþ hausjan ibai jah jus wileiþ þamma siponjos
wairþan þanuh lailoun imma jah qeþun þu is siponeis þamma iþ weis Mose siponjos
sijum weis witum þatei du Mose rodida guþ iþ þana ni kunnum ƕaþro ist andhof sa
manna jah qaþ du im auk in þamma sildaleik ist þatei jus ni wituþ ƕaþro ist jah
uslauk mis augona witum uh þan þatei guþ frawaurhtaim ni andhauseiþ ak jabai ƕas
gudblostreis ist jah wiljan is taujiþ þamma hauseiþ fram aiwa ni gahausiþ was
þatei uslukiþ ƕas augona blindamma gabauranamma nih wesi sa fram guda ni mahtedi
taujan ni waiht andhofun jah qeþun du imma in frawaurhtim þu gabaurans warst
alls jah þu laiseis unsis jah uswaurpun imma ut hausida Iesus þatei uswaurpun
imma ut jah bigat ina qaþ uh du imma þu ga-laubeis u du sunau gudis andhof jains
jah qaþ an ƕas ist frauja ei galaubjau du imma qaþ þan imma Iesus jah gasaƕt ina
jah saei rodeiþ miþ þus sa ist iþ is qaþ uh galaubja frauja jah inwait ina jah
qaþ Iesus du stauai ik in þamma fairƕau qam ei þai unsaiƕandans saiƕaina jah þai
saiƕandans blindai wairþaina jah hausidedun þize Fareisaie sumai þata þai
wisandans miþ imma jah qeþun du imma ibai jah weis blindai sijum qaþ im Iesus iþ
blindai weseiþ ni þau habaidedeiþ frawaurhtais iþ nu qiþiþ þatei gasaiƕam eiþan
frawaurhts izwara þairhwisiþ 

Ni indrobnai izwar hairto galaubeiþ du guda jah du mis galaubeiþ in garda attins
meinis saliþwos managos sind aþþan niba weseina aiþþau qeþjau du izwis gagga
manwjan stad izwis jah þan jabai gagga manwja izwis stad aftra qima jah franima
izwis du mis silbin ei þarei im ik þaruh sijuþ jah jus jah þadei ik gagga kunnuþ
jah þana wig kunnuþ þaruh qaþ imma Þomas frauja ni witum ƕaþ gaggis jah ƕaiwa
magum þana wig kunnan qaþ imma Iesus ik im sa wigs jah sunja jah libains ainshun
ni qimiþ at attin niba þairh mik iþ kunþedeiþ mik aiþþau kunþedeiþ jah attan
meinana jah þan fram himma kunnuþ ina jah gasaiƕiþ ina iþ Filippus qaþ uh du
imma frauja augei unsis þana attan þatuh ganah unsis þaruh qaþ imma Iesus
swalaud melis miþ izwis was jah ni ufkunþes mik Filippu saei gasaƕ mik gasaƕ
attan jah ƕaiwa þu qiþis augei unsis þana attan niu galaubeis þatei ik in attin
jah atta in mis ist þo waurda þoei ik rodja izwis af mis silbin ni rodja ak atta
saei in mis ist sa taujiþ þo waurstwa Galaubeiþ mis þatei ik in attin jah atta
in mis iþ jabai ni in þize waurstwe galaubeiþ mis amen amen qiþa izwis saei
galaubeid mis þo waurstwa þoei ik tauja jah is taujiþ jah maizona þaim taujiþ
unte ik du attin gagga jah þatei ƕa bidjiþ in namin meinamma þata tauja ei
hauhjaidau atta in sunau jabai ƕis bidjiþ mik in namin meinamma ik tauja jabai
mik frijoþ anabusnins meinos fastaid jah ik bidja attan jah anþarana parakletu
gibiþ izwis ei sijai miþ izwis du aiwa ahma sunjos þanei so manaseiþs ni mag
niman unte ni saiƕiþ ina nih kann ina iþ jus kunnuþ ina unte is miþ izwis wisiþ
jah in izwis ist ni leta izwis widuwairnans qima at izwis nauh leitil jah so
manaseiþs mik ni þanaseiþs saiƕiþ iþ jus saiƕiþ mik þatei ik liba jah jus libaiþ
in jainamma daga ufkunnaiþ jus þatei ik in attin meinamma jah jus in mis jah ik
in izwis Saei habaid anabusnins meinos jah fastaiþ þos sa ist saei frijoþ mik
jah þan saei frijoþ mik frijoda fram attin meinamma jah ik frijo ina jah
gabairhtja imma mik silban þaruh qaþ imma Iudas ni sa Iskarjotes frauja ƕa warþ
ei unsis munais gabairhtjan þuk silban iþ þizai manasedai ni andhof Iesus jah
qaþ du imma jabai ƕas mik frijoþ waurd mein fastaiþ jah atta meins frijoþ ina
jah du imma galeiþos jah saliþwos at imma gataujos iþ saei ni frioþ mik þo
waurda meina ni fastaiþ jah þata waurd þatei hauseiþ nist mein ak þis
sandjandins mik attins þata rodida izwis at izwis wisands aþþan sa parakletus
ahma sa weiha þanei sandeiþ atta in namin meinamma sa izwis laiseiþ allata jah
gamaudeiþ izwis allis þatei qaþ du izwis gawairþi bileiþa izwis gawairþi mein
giba izwis ni swaswe so manaseþs gibiþ ik giba izwis ni indrobnaina izwara
hairtona nih faurhtjaina Hausideduþ ei ik qaþ izwis galeiþa jah qima at izwis
jabai frijodedeiþ mik aiþþau jus faginodedeiþ ei ik gagga du attin unte atta
meins maiza mis ist jah nu qaþ izwis faurþizei waurþi ei biþe wairþai galaubjaiþ
þanaseiþs filu ni maþlja miþ izwis qimiþ saei þizai manasedai reikinoþ jah in
mis ni bigitiþ waiht ak ei ufkunnai so manaseþs þatei ik frijoda attan meinana
jah swaswe anabaud mis atta swa tauja urreisiþ gaggam þaþro 

Ik im weinatriu þata sunjeino jah atta meins waurstwja ist all taine in mis
unbairandane akran goþ usnimiþ ita jah all akran bairandane gahraineiþ ita ei
managizo akran bairaina ju jus hrainjai sijuþ in þis waurdis þatei rodida du
izwis wisaiþ in mis jah ik in izwis swe sa weinatains ni mag akran bairan af sis
silbin niba ist ana weinatriwa swah nih jus niba in mis sijuþ ik im þata
weinatriu iþ jus weinatainos saei wisiþ in mis jah ik in imma swa bairiþ akran
manag þatei inuh mik ni maguþ taujan ni waiht niba saei wisiþ in mis uswairpada
ut swe weinatains jah gaþaursniþ jah galisada jah in fon galagjand jah
inbrannjada aþþan jabai sijuþ in mis jah waurda meina in izwis sind þataƕah þei
wileiþ bidjiþ jah wairþiþ izwis in þamma hauhiþs ist atta meins ei akran manag
bairaiþ jah wairþaiþ meinai siponjos swaswe frijoda mik atta swah ik frijoda
izwis wisaiþ in friaþwai meinai jabai anabusnins meinos fastaid sijuþ in
friaþwai meinai swaswe ik anabusnins attins meinis fastaida jah wisa in friaþwai
is þata rodida izwis ei faheþs meina in izwis sijai jah faheds izwara
usfulljaidau þata ist anabusns meina ei frijoþ izwis misso swaswe ik frijoda
izwis maizein þizai friaþwa manna ni habaiþ ei ƕas saiwala seina lagjiþ faur
frijonds seinans jus frijonds meinai sijuþ jabai taujiþ þatei ik anabiuda izwis
þanaseiþs izwis ni qiþa skalkans unte skalks ni wait ƕa taujiþ is frauja iþ ik
izwis qaþ frijonds unte all þatei hausida at attin meinamma gakannida izwis ni
jus mik gawalideduþ ak ik gawalida izwis jah gasatida izwis ei jus sniwaiþ jah
akran bairaiþ jah akran izwar du aiwa sijai ei þataƕah þei bidjaiþ attan in
namin meinamma gibiþ izwis þata anabiuda izwis ei frijoþ izwis misso jabai so
manaseds izwis fijai kunneiþ ei mik fruman izwis fijaida jabai þis fairƕaus
weseiþ aiþþau so manaseds swesans frijodedi aþþan unte us þamma fairƕau ni sijuþ
ak ik gawalida izwis us þamma fairƕau duþþe fijaid izwis so manaseþs gamuneiþ
þis waurdis þatei ik qaþ du izwis nist skalks maiza fraujin seinamma jabai mik
wrekun jah izwis wrikand jabai mein waurd fastaidedeina jah izwar fastaina ak
þata allata taujand izwis in namins meinis unte ni kunnun þana sandjandan mik
nih qemjau jah rodidedjau du im frawaurht ni habaidedeina iþ nu inilons ni
haband bi frawaurht seina saei mik fijaiþ jah attan meinana fijaiþ iþ þo
waurstwa ni gatawidedjau in im þoei anþar ainshun ni gatawida frawaurht ni
habaidedeina iþ nu jah gaseƕun mik jah fijaidedun jah mik jah attan meinana ak
ei usfullnodedi waurd þata gamelido in witoda ize ei fijaidedun mik arwjo aþþan
þan qimiþ parakletus þanei ik insandja izwis fram attin ahman sunjos izei fram
attin urrinniþ sa weitwodeiþ bi mik jah þan jus weitwodeiþ unte fram fruma miþ
mis sijuþ 

þata rodida izwis ei ni afmarzjaindau us gaqumþim dreiband izwis akei qimiþ
ƕeila ei saƕazuh izei usqimiþ izwis þuggkeiþ hunsla saljan guda jah þata taujand
unte ni ufkunþedun attan nih mik akei þata rodida izwis ei biþe qimai so ƕeila
ize gamuneiþ þize þatei ik qaþ izwis iþ þata izwis fram fruma ni qaþ unte miþ
izwis was Iþ nu gagga du þamma sandjandin mik jah ainshun us izwis ni fraihniþ
mik ƕaþ gaggis akei unte þata rodida izwis gauriþa gadaubida izwar hairto akei
ik sunja izwis qiþa batizo ist izwis ei ik galeiþau unte jabai ik ni galeiþa
parakletus ni qimiþ at izwis aþþan jabai gagga sandja ina du izwis jah qimands
is gasakiþ þo manaseþ bi frawaurht jah bi garaihtiþa jah bi staua bi frawaurht
raihtis þatei ni galaubjand du mis iþ bi garaihtiþa þatei du attin meinamma
gagga jah ni þanaseiþs saiƕiþ mik iþ bi staua þatei sa reiks þis fairƕaus
afdomiþs warþ Nauh ganoh skal qiþan izwis akei ni maguþ frabairan nu iþ þan
qimiþ jains ahma sunjos briggiþ izwis in allai sunjai nih þan rodeiþ af sis
silbin ak swa filu swe hauseiþ rodeiþ jah þata anawairþo gateihiþ izwis jains
mik hauheiþ unte us meinamma nimiþ jah gateihiþ izwis all þatei aih atta mein
ist duhþe qaþ þatei us meinamma nimiþ jah gateihiþ izwis Leitil nauh jah ni
saiƕiþ mik jah aftra leitil jah gasaiƕiþ mik unte ik gagga du attin þaruh qeþun
us þaim siponjam is du sis misso qeþun uh þata ƕa sijai þatei qiþiþ leitil ni
witum ƕa qiþiþ iþ Iesus wiss uh þatei wildedun ina fraihnan jah qaþ im bi þata
sokeiþ miþ izwis misso þatei qaþ leitil jah ni saiƕiþ mik jah aftra leitil jah
gasaiƕiþ mik amen amen qiþa izwis þei greitiþ jah gaunoþ jus iþ manaseþs faginoþ
jus saurgandans wairþiþ akei so saurga izwara du fahedai wairþiþ qino þan bairiþ
saurga habaid unte qam ƕeila izos iþ biþe gabauran ist barn ni þanaseiþs ni
gaman þizos aglons faura fahedai unte gabaurans warþ manna in fairƕau jah þan
jus auk nu saurga habaiþ iþ aftra saiƕa izwis jah faginoþ izwar hairto jah þo
fahed izwara ni ainshun nimiþ af izwis jah in jainamma daga mik ni fraihniþ
waihtais amen amen qiþa izwis þatei þisƕah þei bidjiþ attan in namin meinamma
gibiþ izwis und hita ni beduþ ni waihtais in namin meinamma bidjaiþ jah nimiþ ei
faheþs izwara sijai usfullida þata in gajukom rodida izwis akei qimiþ ƕeila
þanuh izwis ni þanaseiþs in gajukom rodja ak andaugiba bi attan gateiha izwis in
jainamma daga in namin meinamma bidjiþ jah ni qiþa izwis þei ik bidjau attan bi
izwis ak silba atta frijoþ izwis unte jus mik frijodeduþ jah galaubideduþ þatei
ik fram guda urrann uz-iddja uh fram attin jah atiddja in þana fairƕu aftra
bileiþa þamma fairƕau jah gagga du attin þaruh qeþun þai siponjos is sai nu
andaugiba rodeis jah gajukono ni ainohun qiþis nu witum ei þu kant alla jah ni
þarft ei þuk ƕas fraihnai bi þamma galaubjam þatei þu fram guda urrant andhof im
Iesus nu galaubeiþ sai qimiþ ƕeila jah nu qam ei distahjada ƕarjizuh du seinaim
jah mik ainana bileiþiþ jah ni im ains unte atta miþ mis ist þata rodida izwis
þei in mis gawairþi aigeiþ in þamma fairƕau aglons habaid ik gajiukaida þana
fairƕu 

þo auk launa frawaurhtais dauþus iþ ansts gudis libains aiweino in Xristau Iesu
fraujin unsaramma 

usbida auk anaþaima wisan silba ik af Xristau faur broþruns meinans þans
samakunjans bi leika þaiei sind Israeleitai þizeei ist frastisibja jah wulþus
jah witodis garaideins jah triggwos jah skalkinassus jah gahaita þizeei attans
jah us þaimei Xristus bi leika saei ist ufar allaim guþ þiuþiþs in aiwam amen
aþþan sweþauh ni usdraus waurd gudis ni auk allai þai us Israela þai sind Israel
niþ þatei sijaina fraiw Abrahamis allai barna ak in Isaka haitada þus fraiw þat
ist ni þo barna leikis barna gudis ak barna gahaitis rahnjanda du fraiwa
gahaitis auk waurd þat ist bi þamma mela qima jah wairþiþ Sarrin sunus aþþan ni
þat-ain ak jah Raibaikka us ainamma galigrja habandei Isakis attins unsaris
aþþan nauhþanuh ni gabauranai wesun aiþþau tawidedeina ƕa þiuþis aiþþau unþiuþis
ei bi gawaleinai muns gudis wisai ni us waurstwam ak us þamma laþondin qiþan ist
izai þatei sa maiza skalkinoþ þamma minnizin swaswe gameliþ ist Iakob frijoda iþ
Esaw fijaida ƕa nu qiþam ibai inwindiþa fram guda nis sijai du Mose auk qiþiþ
gaarma þanei arma jah gableiþja þanei bleiþja þannu nu ni wiljandins ni
rinnandins ak armandins gudis qiþiþ auk þata gamelido du Faraoni unte in þize
jah raisida þuk ei gabairhtjau bi þus maht meina jah gateihaidau namo mein and
alla airþa þannu nu jai þanei wili armaiþ iþ þanei wili gahardeiþ qiþis mis nu
aþþan ƕa nauh faianda unte wiljin is ƕas andstandiþ þannu nu jai manna þu ƕas is
ei andwaurdjais guda ibai qiþiþ gadikis du þamma digandin ƕa mik gatawides swa
þau niu habaiþ kasja waldufni þahons us þamma samin daiga taujan sum du
galaubamma kasa sum uþ þan du ungalaubamma iþ jabai wiljands guþ ustaiknjan
þwairhein jah uskannjan þata mahteigo usbeidands was in managai laggamodein bi
kasam þwairheins gamanwidaim du fralustai ei gakannidedi gabein wulþaus seinis
bi kasam armaions þoei fauragamanwida du wulþau þanzei jah laþoda uns ni
þatainei us Iudaium ak jah us þiudom swaswe jah in Osaiin qiþiþ haita þo ni
managein meina managein meina jah þo unliubon liubon jah wairþiþ in þamma stada
þarei qiþada im ni managei meina jus þai haitanda sunjus gudis libandins iþ
Esaïas hropeiþ bi Israel jabai wesi raþjo suniwe Israelis swaswe malma mareins
laibos ganisand waurd auk ustiuhands jah gamaurgjands in garaihtein unte waurd
gamaurgiþ taujiþ frauja ana airþai jah swaswe fauraqaþ Esaïas nih frauja Sabaoþ
biliþi unsis fraiwa swe Saudauma þau waurþeima jah swe Gaumaurra þau galeikai
waurþeima ƕa nu qiþam þatei þiudos þos ni laistjandeins garaihtein gafaifahun
garaihtein aþþan garaihtein þo us galaubeinai iþ Israel laistjands witoþ
garaihteins bi witoþ garaihteins ni gasnau Duƕe unte ni us galaubeinai ak us
waurstwam witodis bistuggqun du staina bistuggqis swaswe gameliþ ist sai galagja
in Sion stain bistuggqis jah hallu gamarzeinais jah sa galaubjands du imma ni
gaaiwiskoda 

Bidja nu izwis broþrjus þairh bleiþein gudis usgiban leika izwara saud qiwana
weihana waila galeikaidana guda andaþahtana blotinassu izwarana qiþa auk þairh
anst gudis sei gibana ist mis allaim wisandam in izwis ni mais fraþjan þau skuli
fraþjan ak fraþjan du waila fraþjan ƕarjammeh swaswe guþ gadailida mitaþ
galaubeinais swaswe raihtis in ainamma leika liþuns managans habam þai þ þan
liþjus allai ni þata samo taui haband swa managai ain leik sijum in Xristau
aþþan ainƕarjizuh anþar anþaris liþjus sa dailjands in allawerein sa
faurastandands in usdaudein sa armands in hlasein friaþwa unliuta fiandans ubila
haftjandans godamma broþralubon in izwis misso friaþwamildjai sweriþai izwis
misso faurarahnjandans usdaudein ni latai ahmin wulandans fraujin skalkinondans
wenai faginondans aglons usþulandans bidai haftjandans andawiznim weihaize
gamainjandans gastigodein galaistjandans þiuþjaiþ þans wrikandans izwis þiuþjaiþ
jah ni unþiuþjaiþ faginon miþ faginondam gretan miþ gretandam þata samo in izwis
misso fraþjandans ni hauhaba hugjandans ak þaim hnaiwam miþgawisandans ni
wairþaiþ inahai bi izwis silbam ni ainummehun ubil und ubilamma usgibandans
bisaiƕandans godis ni þatainei in andwairþja gudis ak jah in andwairþja manne
allaize jabai magi wairþan us izwis miþ allaim mannam gawairþi habandans ni
izwis silbans gawrikandans liubans ak gibiþ staþ þwairhein gameliþ ist auk mis
fraweit leitaidau ik fragilda qiþiþ frauja jabai gredo fijand þeinana mat gif
imma iþ jabai þaursjai dragkei ina þata auk taujands haurja funins rikis ana
haubiþ is ni gajiukaizau af unþiuþa ak gajiukais þiuþa unþiuþ 

All saiwalo waldufnjam ufarwisandam ufhausjai unte nist waldufni alja fram guda
iþ þo wisandona fram guda gasatida sind swaei sa andstandands waldufnja gudis
garaideinai andstoþ iþ þai andstandandans silbans sis wargiþa nimand þai auk
reiks ni sind agis godamma waurstwa ak ubilamma aþþan wileis ei ni ogeis
waldufni þiuþ taujais jah habais hazein us þamma unte gudis andbahts ist þus in
godamma iþ jabai ubil taujis ogs unte ni sware þana hairau bairiþ gudis auk
andbahts ist fraweitands in þwairhein þamma ubil taujandin duþþe ufhausjaiþ ni
þatainei in þwairheins ak jah in miþwisseins in uþ þis auk jah gilstra ustiuhaiþ
unte andbahtos gudis sind in þamma silbin skalkinondans usgibiþ nu allaim skuldo
þammei gabaur gabaur þammei mota mota þammei agis agis þammei sweriþa sweriþa ni
ainummehun waihtais skulans sijaiþ niba þatei izwis misso frijoþ unte saei
frijoþ neƕundjan witoþ usfullida þata auk ni horinos ni maurþrjais ni hlifais
nih faihugeigais jah jabai ƕo anþaraizo anabusne ist in þamma waurda usfulljada
þamma frijos neƕundjan þeinana swe þuk silban friaþwa neƕundjins ubil ni
waurkeiþ usfulleins nu witodis ist friaþwa jah þata witandans þata þeihs þatei
mel ist uns ju us slepa urreisan nahts framis galaiþ iþ dags atneƕida uswairpam
nu waurstwam riqizis iþ gawasjam sarwam liuhadis swe in daga garedaba gaggaima
ni gabauram jah drugkaneim ni ligram jah aglaitjam ni haifstai jah aljana ak
gahamoþ fraujin unsaramma Xristau Iesua jah leikis mun ni taujaiþ in lustuns 

Iþ unmahteigana galaubeinai andnimaiþ ni du tweifleinai mitone sums raihtis
galaubeiþ matjan allata iþ saei unmahteigs ist gras matjiþ sa matjands þamma ni
matjandin ni frakunni iþ sa ni matjands þana matjandan ni stojai guþ auk ina
andnam þu ƕas is þuei stojis framaþjana skalk seinamma fraujin standiþ aiþþau
driusiþ aþþan standiþ mahteigs auk ist frauja gastoþan ina sums raihtis stojiþ
dag hindar daga jah qiwaim jah dauþaim fraujinoþ iþ þu ƕa stojis broþar þeinana
aiþþau jah þu ƕa frakant broþr þeinamma allai auk gasatjanda faura stauastola
Xristaus gameliþ ist auk liba ik qiþiþ frauja þatei mis all kniwe biugiþ jah
andhaitiþ all razdo guda þannu nu ƕarjizuh unsara fram sis raþjon usgibiþ guda
ni þanamais nu uns misso stojaima ak þata stojaiþ mais ei ni satjaiþ bistugq
broþr aiþþau gamarzein þamma gamain ist iþ jabai in matis broþar þeins gaurjada
ju ni bi friaþwai gaggis ni nunu mata þeinamma jainamma fraqistjais faur þanei
Xristus gaswalt ni wajamerjaidau unsar þiuþ nist auk þiudangardi gudis mats jah
dragk ak garaihtei jah gawairþi jah faheþs in ahmin weihamma saei auk in þaim
skalkinoþ Xristau waila galeikaiþ guda jah gakusans ist mannam þannu nu þoei
gawairþjis sind laistjaima jah þoei timreinais sind in uns misso ni nunu in
matis gatair waurstw gudis 

þize idweitjandane þuk gadrusun ana mik swa filu auk swe fauragameliþ warþ du
unsarai laiseinai gameliþ warþ ei þairh þulain jah gaþrafstein boko wen habaima
iþ guþ þulainais jah þrafsteinais gibai izwis þata samo fraþjan in izwis misso
bi Xristu Iesu ei gawiljai ainamma munþa hauhjaiþ guþ jah attan fraujins unsaris
Iesuis Xristaus in þizei andnimaiþ izwis misso swaswe jah Xristus andnam izwis
du wulþau gudis qiþa auk Xristu Iesu andbaht waurþanana bimaitis fram sunjai
gudis du gatulgjan gahaita attane iþ þiudos in armahairteins hauhjan guþ swaswe
gameliþ ist duþþe andhaita þus in þiudom frauja jah namin þeinamma liuþo jah
aftra qiþiþ sifaiþ þiudos miþ managein is jah aftra qiþiþ hazjiþ allos þiudos
fraujan jah hazjaina ina allos manageins jah aftra Esaeias qiþiþ wairþiþ waurts
Iaissaizis jah sa usstandands reikinoþ þiudom du imma þiudos wenjand iþ guþ
lubainais fulljai izwis allaizos fahedais 

jah Lukius jah Iasson jah Soseipatrus þai niþjos meinai golja izwis ik Tairtius
sa meljands þo aipistaulein in fraujin goleiþ izwis Gaïus wairdus meins jah
allaizos aikklesjons goleiþ izwis Airastus fauragaggja baurgs jah Qartus sa
broþar ansts fraujins unsaris Iesuis Xristaus miþ ahmin izwaramma Amen 

Du Rumonim ustauh Du Rumonim meliþ ist us Kaurinþon 

ik im Pawlus iþ ik Apaullons iþ ik Kefins iþ ik Xristaus disdailiþs ist Xristus
ibai Pawlus ushramiþs warþ in izwara aiþþau in namin Pawlus daupidai weseiþ
awiliudo guda ei ainnohun izwara ni daupida niba Krispu jah Gaïu ei ƕas ni qiþai
þatei in meinamma namin daupidedjau ik daupida auk jaþ þans Staifanaus gadaukans
þata anþar ni wait ei ainnohun daupidedjau niþ þan insandida mik Xristus daupjan
ak wailamerjan ni in snutrein waurdis ei ni uslausjaidau galga Xristaus unte
þata waurd galgins þaim fralusnandam dwaliþa ist iþ þaim ganisandam mahts gudis
ist gameliþ ist auk fraqistja snutrein þize snutrane jah frodein þize frodane
uskiusa ƕar handugs ƕar bokareis ƕar sokareis þis aiwis nih dwala gatawida guþ
handugein þis fairƕaus unte auk in handugein gudis ni ufkunnaida sa fairƕus
þairh handugein guþ galeikaida guda þairh þo dwaliþa þizos wailamereinais
ganasjan þans galaubjandans unte Iudaieis taikne bidjand iþ Krekos handugein
sokjand iþ weis merjam Iesu ushramidana Iudaium gamarzein iþ þiudom dwaliþa iþ
þaim galaþodam Iudaie jah þiudo Xristu gudis maht jah gudis handugein unte so
dwaliþa gudis handugozei mannam 

ei ƕas triggws bigitaidau aþþan mis in minnistin ist ei fram izwis ussokjaidau
aiþþau fram manniskamma daga akei nih mik silban ussokja nih waiht auk mis
silbin miþwait akei ni in þamma garaihtiþs im iþ saei ussokeiþ mik frauja ist
þannu nu ei faur mel ni stojaiþ unte qimai frauja saei jah galiuhteiþ analaugn
riqizis jah gabairhteiþ runos hairtane jaþ þan hazeins wairþiþ ƕarjammeh fram
guda aþþan þo broþrjus þairhgaleikoda in mis jah Apaullon in izwara ei in ugkis
ganimaiþ ni ufar þatei gameliþ ist fraþjan ei ains faur ainana ana anþarana
ufblesans ni sijai ƕas auk þuk ussokeiþ ƕa uþ þan habais þatei ni namt aiþþau
jabai andnamt ƕa ƕopis swe ni nemeis ju sadai sijuþ ju gabigai waurþuþ inu uns
þiudanodeduþ jah wainei þiudanodedeiþ ei jah weis izwis miþþiudanoma man auk þei
guþ uns apaustauluns spedistans ustaiknida swaswe dauþubljans unte fairweitl
waurþum þizai manasedai jah aggilum jah mannam weis dwalai in Xristaus iþ jus
frodai in Xristau weiz uþ þan unmahteigai iþ jus swinþai juz uþ þan wulþagai iþ
weis unswerai und þo nu ƕeila jah huggridai jah þaursidai jah naqadai jah
kaupatidai jah ungastoþai jah 

ju gastauida swe andwairþs þana swa þata gataujandan in namin fraujins unsaris
Iesuis Xristaus samaþ gagaggandam izwis jah meinamma ahmin miþ mahtai fraujins
unsaris Iesuis Xristaus atgiban þana swaleikana unhulþin du qisteinai leikis ei
ahma ganisai in daga fraujins Iesuis ni goda so ƕoftuli izwara niu wituþ þatei
leitil beistis allana daig gabeisteiþ ushraineiþ þata fairnjo beist ei sijaiþ
niujis daigs swaswe sijaiþ unbeistjodai jah auk paska unsara ufsniþans ist faur
uns Xristus þannu dulþjam ni in beista fairnjamma niþ þan in beista balwaweseins
jah unseleins ak in unbeistein unwammeins jas sunjos gamelida izwis ana þizai
aipistaulein ni þaim horam þis fairƕaus aiþþau þaim faihufrikam jah wilwam
aiþþau galiugam skalkinondam unte skuldedeiþ þan us þamma fairƕau usgaggan iþ nu
gamelida izwis ni blandan jabai ƕas broþar namnids sijai hors aiþþau faihufriks
aiþþau galiugam skalkinonds aiþþau ubilwaurds aiþþau afdrugkja aiþþau wilwa
þamma swaleikamma ni miþmatjan ƕa mik jah þans uta stojan niu þans inna jus
stojiþ iþ þans uta guþ stojiþ usnimiþ þana ubilan us izwis silbam 

Gadars ƕas izwara wiþra anþarana staua habands stojan fram inwindaim jah ni fram

izwara misso niba þau us gaqissai ƕo ƕeilo ei uhteigai sijaiþ fastan jah bidan
þaþroþ þan samaþ gawandjaiþ ei ni fraisai izwara Satana in ungahobainais
izwaraizos þat uþ þan qiþa gakunnands ni bi haitjai iþ wiljau allans mans wisan
swe mik silban akei ƕarjizuh swesa giba habaiþ fram guda sums swa sums uh swa
aþþan qiþa þaim unqenidam jah widuwom goþ ist im jabai sind swe ik iþ jabai ni
gahabaina sik liugandau batizo ist auk liugan þau intundnan iþ þaim liugom
haftam anabiuda ni ik ak frauja qenai fairra abin ni skaidan iþ jabai gaskaidnai
wisan unliugaida aiþþau du abin seinamma aftra gagawairþjan jah aban qen ni
fraletan iþ þaim anþaraim ik qiþa ni frauja jabai ƕas broþar qen aigi
ungalaubjandein jah so gawilja ist bauan miþ imma ni afletai þo qen jah qens
soei aigi aban ungalaubjandan jah sa gawilja ist bauan miþ izai ni afletai þana
aban weihaida ist qens so ungalaubjandei in abin jah gaweihaids ist aba sa
ungalaubjands in qenai aiþþau barna izwara unhrainja weseina iþ nu weiha sind iþ
jabai sa ungalaubjands skaidiþ sik skaidai nist gaþiwaids broþar aiþþau swistar
in þaim swaleikaim aþþan in gawairþja laþoda uns guþ ƕa nuk kannt þu qino ei
aban ganasjais aiþþau ƕa kannt guma þatei qen þeina ganasjais jah swa in allaim
aikklesjom anabiuda bimaitans galaþoda warþ ƕas ni ufrakjai miþ faurafillja
galaþoþs warþ ƕas ni bimaitai þata bimait ni waihts ist jah þata faurafilli ni
waihts ist ak fastubnja anabusne gudis ƕarjizuh in laþonai þizaiei laþoþs was in
þizai sijai skalks galaþoþs wast ni karos akei þauhjabai magt freis wairþan mais
brukei saei auk in fraujin haitans ist skalks fralets fraujins ist samaleiko
saei freis haitada skalks ist Xristaus wairþa galaubamma usbauhtai sijuþ ni
wairþaiþ skalkos mannam ƕarjizuh in þammei atlaþoþs was broþrjus in þamma
gastandai at guda aþþan bi maujos anabusn fraujins ni haba iþ ragin giba swe
gaarmaiþs fram fraujin du triggws wisan man nu þata goþ wisan in þizos
andwairþons þaurftais þatei goþ ist mann swa wisan gabundans is qenai ni sokei
lausjan galausiþs is qenai ni sokei qen aþþan jabai nimis qen ni frawaurhtes jah
jabai liugada mawi ni frawaurhta iþ aglon leikis gastaldand þo swaleika iþ ik
izwis freidja 

wairþai þaim unmahteigam jabai auk ƕas gasaiƕiþ þuk þana habandan kunþi in
galiuge stada anakumbjandan niu miþwissei is siukis wisandins timrjada du
galiugagudam gasaliþ matjan fraqistniþ auk sa unmahteiga ana þeinamma witubnja
broþar in þize Xristus gaswalt swa þ þan frawaurkjandans wiþra broþruns
slahandans ize gahugd siuka du Xristau frawaurkeiþ duþþe jabai mats gamarzeiþ
broþar ni matja mimz aiw ei ni gamarzjau broþar meinana 

Niu im apaustaulus niu im freis niu Iesu Xristau fraujan unsarana saƕ niu
waurstw meinata jus sijuþ in fraujin jabai anþaraim ni im apaustaulus aiþþau
izwis im unte sigljo meinaizos apaustauleins jus sijuþ meina andahafts wiþra
þans mik ussokjandans þat ist ibai ni habam waldufni matjan jah drigkan ibai ni
habam waldufni swistar qinon bitiuhan swaswe þai anþarai apaustauleis jah
broþrjus fraujins jah Kefas þau ainz u ik jah Barnabas ni habos waldufni du ni
waurkjan ƕas drauhtinoþ swesaim annom ƕan ƕas satjiþ weinatriwa jah akran þize
ni matjai ƕas haldiþ aweþi jah miluks þis aweþjis ni matjai ibai bi mannam þata
qiþa aiþþau niu jah witoþ þata qiþiþ in witoda auk Mosezis gameliþ ist ni
faurmuljais auhsau þriskandan ni þatei bi auhsum us ei managizans gageigaidedjau
jah warþ Iudaium swe Judaius ei Judaiuns gageigaidedjau þaim uf witoda swe uf
witoda ni wisands silba uf witoda ak uf anstai ei þans uf witoda gageigaidedjau
þaim witodalausam swe witodalaus ni wisands witodis laus gudis ak inwitoþs
Xristaus ei gageigaidedjau witodalausans was þaim unmahteigam swe unmahteigs ei
unmahteigans gageigaidedjau allaim was all ei ƕaiwa sumans ganasjau þat uþ þan
tauja in aiwaggeljis ei gadaila is wairþau niu wituþ þatei þai in spaurd
rinnandans allai rinnand iþ ains nimiþ sigislaun swa rinnaiþ ei garinnaiþ iþ
ƕazuh saei haifstjan sniwiþ allis sik gaþarbaiþ aþþan eis ei riurjana waip
nimaina iþ weis unriurjana aþþan ik nu swa rinna ni swe du unwissamma swa jiuka
ni swe luftu bliggwands ak leik mein wlizja jah anaþiwa ibai anþaraim merjands
silba uskusans wairþau 

sumamm uh skeireins razdo þat uþ þan all waurkeiþ ains jah sa sama ahma daileiþ
sundro ƕarjammeh swaswe wili swe leik raihtis ain ist iþ liþuns habaiþ managans
þai þ þan liþjus allai us leika þamma ainamma managai wisandans ain ist leik swa
jah Xristus jah auk in ainamma ahmin weis allai du ainamma leika daupidai sium
jaþþe Judaieis jaþþe þiudos jaþþe skalkos jaþþe frijai jah allai ainamma ahmin
dragkidai sijum jaþ þan leik nist ains liþus ak managai jabai qiþai fotus þatei
ni im handus ni im þis leikis nih at þamma leika nist us þamma leika jabai qiþai
auso þatei ni im augo ni im þis leikis ni at þamma leika nist us þamma leika
jabai all leik augo ƕar hliuma jabai all hliuma ƕar dauns iþ nu guþ gasatida
liþuns ainƕarjanoh ize in leika swaswe wilda iþ weseina þo alla ains liþus ƕar
leik iþ nu managai liþjus iþ ain leik niþ þan mag augo qiþan du handau þeina ni
þarf aiþþau aftra haubiþ du fotum iggqara ni þarf ak filu mais þaiei þugkjand
liþiwe leikis lasiwostai wisan þaurftai sind 

aiþþau klismo klismjandei jah jabai habau praufetjans jah witjau allaize runos
jah all kunþi jah habau alla galaubein swaswe fairgunja miþsatjau iþ friaþwa ni
habau ni waihts im jah jabai fraatjau allos aihtins meinos jah jabai atgibau
leik mein ei gabrannjaidau iþ friaþwa ni habau ni waiht botos mis taujau friaþwa
usbeisneiga ist sels ist friaþwa ni aljanoþ friaþwa ni flauteiþ ni ufblesada ni
aiwiskoþ ni sokeiþ sein ain ni ingramjada nih mitoþ ubil nih faginoþ inwindiþai
miþfaginoþ sunjai allata þulaiþ allata galaubeiþ all weneiþ all gabeidiþ friaþwa
aiw ni gadriusiþ iþ jaþþe praufetja gatairanda jaþþe razdos gaƕeiland jaþþe
kunþi gataurniþ suman kunnum jah suman praufetjam biþe qimiþ þatei ustauhan ist
gataurniþ þatei us dailai ist iþ þan was niuklahs swe niuklahs rodida swe
niuklahs froþ swe niuklahs mitoda biþe warþ wair barniskeins aflagida saiƕam nu
þairh skuggwan in frisahtai iþ þan andwairþi wiþra andwairþi nu wait us dailai
iþ þan ufkunna 

barniskai sijaiþ ei fraþjam fullaweisai sijaiþ in witoda gameliþ ist þatei in
anþaraim razdom jah wairilom anþaraim rodja managein þizai jan ni swa
andhausjand mis qiþiþ frauja swaei nu razdos du bandwai sind ni þaim
galaubjandam ak þaim ungalaubjandam iþ praufetja ni þaim ungalaubjandam ak þaim
galaubjandam jabai gaqimiþ alla aikklesjo samana jah rodjand razdom allai
at-gaggand uþ þan inn jah unweisai aiþþau ungalaubjandans niu qiþand þatei
dwalmoþ iþ jabai allai praufetjand iþ innatgaggai ƕas ungalaubjands aiþþau
unweis gasakada fram allaim ussokjada fram allaim þo analaugnjona hairtins is
swikunþa wairþand þanuh driusands ana andawleizn inweitiþ guþ gateihands þatei
bi sunjai guþ in izwis ist ƕa nu ist broþrjus þan samaþ garinnaiþ ƕarjizuh
izwara psalmon habaiþ laisein habaiþ andhulein habaiþ razda habaiþ skerein
habaiþ allata du timreinai wairþai jaþþe razdai ƕas rodjai bi twans aiþþau maist
þrins jah 

Aþþan kannja izwis broþrjus þatei aiwaggeli þatei merida izwis þatuh jah
andnemuþ in þammei jah standiþ þairh þatei jah ganisiþ in ƕo sauþo wailamerida
izwis skuluþ gamunan niba sware galaubideduþ atgaf auk izwis in frumistjam þatei
andnam ei Xristus gaswalt faur frawaurhtins unsaros afar bokom jaþ þatei
ganawistroþs was jaþ þatei urrais þridjin daga afar bokom jaþ þatei ataugids ist
Kefin jah afar þata þaim ainlibim þaþroh gasaiƕans ist managizam þau fimf hundam
broþre suns þizeei þai managistans sind und hita sumai þ þan gasaizlepun þaþroh
þan ataugida sik Iakobau þaþroþ þan apaustaulum allaim iþ spedistamma allaize
swaswe uswaurpai ataugida sik jah mis ik auk im sa smalista apaustaule ikei ni
im wairþs ei haitaidau apaustaulus duþe ei wrak aikklesjon gudis aþþan anstai
gudis im saei im jas so ansts is in mis halka ni warþ ak managizo im allaim
usaiwida aþþan ni ik ak ansts gudis miþ mis iþ jaþþe ik jaþþe jainai swa merjam
jah swa galaubideduþ þande nu Xristus merjada þatei urrais us dauþaim ƕaiwa
qiþand sumai in izwis þatei usstass dauþaim nist iþ jabai usstass dauþaim nist
nih Xristus urrais aþþan jabai Xristus ni urrais sware þau jas so mereins unsara
jah so galaubeins unsara lausa bi-gitanda þ þan galiugaweitwods gudis unte
weitwodidedum bi guþ þatei urraisida Xristu þanei ni urraisida jah jabai auk
dauþans ni urreisand nih Xristus urrais iþ jabai Xristus ni urrais sware jah so
galaubeins izwara ist jan nauh sijuþ in frawaurhtim izwaraim þanuh jaþ þai
gaslepandans in Xristau fraqistnodedun jabai in þizai libainai in Xristau
wenjandans sijum þatainei armostai sium allaize manne iþ nu Xristus urrais us
dauþaim anastodeins gaslepandane waurþans unte auk þairh mannan dauþus jah þairh
mannan usstass dauþaize unte swaswe in Adama allai gadauþnand swah in Xristau
allai gaqiunand aþþan ƕarjizuh in seinai tewai anastodeins Xristus þaþroþ þan
þai Xristaus in quma is þaþroþ þan andeis þan anafilhiþ þiudinassu guda jah
attin þan gatairiþ all reikjis jah waldufnjis jah mahtais skal auk is þiudanon
und þatei galagjiþ allans fijands is uf fotuns imma all uh auk ufhnaiwida uf
fotuns imma aftumista fijands gatairada dauþus iþ biþe qiþiþ alla ufhnaiwida
sind bairht þatei inu þana izei ufhnaiwida uf ina þo alla þanuh biþe alla
gakunnun sik faura imma þanuþ þan is silba sunus gakann sik faura þamma
ufhnaiwjandin uf ina þo alla ei sijai guþ alla in allaim aiþþau ƕa waurkjand þai
daupjandans faur dauþans jabai allis dauþans ni urreisand duƕe þau daupjand faur
ins duƕe þau weis bireikjai sijum ƕeilo ƕoh daga ƕammeh gaswiltandans in
izwaraizos ƕoftuljos broþrjus þoei haba in Xristau Iesu fraujin unsaramma jabai
bi mannam du diuzam waih in Aifaison ƕo mis boto jabai dauþans ni urreisand
matjam jah drigkam unte du maurgina gaswiltam ni afairzjaindau riurjand sidu
godana gawaurdja ubila unkunþi gudis sumai haband du aiwiskja izwis rodja akei
qiþiþ sums ƕaiwa urreisand dauþans ahmeino sa fruma manna us airþai muldeins sa
anþar manna frauja us himina ƕileiks sa muldeina swaleikai jah þai muldeinans
ƕileiks sa ufarhiminakunda swaleikai jah þai ufarhiminakundans jah swaswe berum
mannleikan þis airþeinins bairaima jah frisaht þis himinakundins þata auk qiþa
broþrjus þei leik jah bloþ þiudinassu gudis ganiman ni magun nih riurei
unriureins arbjo wairþiþ sai runa izwis qiþa allai auk ni gaswiltam iþ allai
inmaidjanda suns in braƕa augins in spedistin þuthaurna þuthaurneiþ auk jah
dauþans usstandand unriurjai jah weis inmaidjanda skuld auk ist þata riurjo
gahamon unriurein jah þata diwano gahamon undiwanein þanuþ þan þata diwano
gawasjada undiwanein þanuh wairþiþ waurd þata gamelido ufsagqiþs warþ dauþus in
sigis ƕar ist gazds þeins dauþu ƕar ist sigis þein halja aþþan gazds dauþaus
frawaurhts iþ mahts frawaurhtais witoþ iþ guda awiliuþ ize gaf unsis sigis þairh
fraujan unsarana Iesu Xristau swaei nu broþrjus meinai liubans tulgjai wairþiþ
ungawagidai ufarfulljandans in waurstwa fraujins sinteino witandans þatei
arbaiþs izwara nist lausa in fraujin 

Iþ bi gabaur þata þaim weiham swaswe garaidida aikklesjom Galate swa jah jus
taujiþ ainƕarjanoh sabbate ƕarjizuh izwara fram sis silbin lagjai huhjands þatei
wili ei ni biþe qimau þan gabaur wairþai aþþan biþe qima þanzei gakiusiþ þairh
bokos þans sandja briggan anst izwara in Iairusalem jah þan jabai ist mis wairþ
galeiþan galeiþand miþ mis aþþan qima at izwis þan Makidonja usleiþa Makidonja
auk þairhgagga iþ at izwis waitei salja aiþþau jah wintru wisa ei jus mik
gasandjaiþ þisƕaduh þei ik wrato ni wiljau auk izwis nu þairhleiþands saiƕan
unte wenja mik ƕo ƕeilo saljan at izwis jabai frauja fraletiþ wis uþ þan in
Aifaison und paintekusten haurds auk mis usluknoda mikila jah waurstweiga jah
andastaþjos managai aþþan jabai qimai Teimauþaius saiƕiþ ei unagands sijai at
izwis unte waurstw fraujins waurkeiþ swaswe jah ik ni ƕashun imma frakunni aþþan
bi Apaullon þana broþar bandwja izwis þatei filu ina bad ei is qemi at izwis miþ
broþrum jah aufto ni was wilja ei nu qemi iþ qimiþ biþe uhtiug wakaiþ standaid
uh in galaubeinai wairaleiko taujaiþ gaþwastidai sijaiþ allata izwar in friaþwai
wairþai bidja izwis broþrjus wituþ gard Staifanaus þatei sind anastodeins Akaïje
jah du andbahtja þaim weiham gasatidedun sik ei nu jah jus ufhausjaiþ þaim
swaleikaim jah allaim þaim gawaurstwam jah arbaidjandam aþþan fagino in qumis
Staifanaus jah Faurtunataus jah Akaïkaus unte izwarana waninassu þai
usfullidedun gaþrafstidedun auk jah meinana ahman jah izwarana ufkunnaiþ nu þans
swaleikans goljand izwis aikklesjons Asiais goleiþ izwis in fraujin filu Akwla
jah Priska miþ ingardjon seinai aikklesjon at þaimei jah salja goljand izwis
broþrjus allai goleiþ izwis misso in frijonai weihai goleins meinai handau
Pawlus jabai ƕas ni frijoþ fraujan Iesu Xristu sijai anaþaima maran aþa ansts
fraujins Iesuis miþ izwis frijaþwa meina miþ allaim izwis in Xristau Iesu amen 

Du Kaurinþium ·a· ustauh Du Kaurinþium frume melida ist us Filippai swe qeþun
sumai iþ mais þugkeiþ bi silbins apaustaulaus insahtai melida wisan us Asiai 

Du Kaurinþaium anþara dustodeiþ 

Pawlus apaustaulus Iesuis Xristaus þairh wiljan gudis jah Teimauþaius broþar
aikklesjon gudis þizai wisandein in Kaurinþon miþ allaim þaim weiham þaim
wisandam in allai Akaïjai ansts izwis jah gawairþi fram guda attin unsaramma jah
fraujin Iesu Xristau þiuþiþs guþ jah atta fraujins unsaris Iesuis Xristaus atta
bleiþeino jah guþ allaizo gaþlaihte saei gaþrafstida uns ana allai aglon unsarai
ei mageima weis gaþrafstjan þans in allaim aglom þairh þo gaþlaiht þizaiei
gaþrafstidai sijum silbans fram guda unte swaswe ufarassus ist þulaine Xristaus
in uns swa jah þairh Xristu ufar filu ist jah gaþrafsteins unsara aþþan jaþþe
þreihanda in izwaraizos gaþlaihtais jah naseinais þizos waurstweigons in
stiwitja þizo samono þulaine þozei jah weis winnam jah wens unsara gatulgida
faur izwis jaþþe gaþrafstjanda in izwaraizos gaþlaihtais jah naseinais witandans
þatei swaswe gadailans þulaine sijuþ jah gaþlaihtais wairþiþ swaswe afswaggwidai
weseima jal liban akei silbans in uns silbam andahaft dauþaus habaidedum ei ni
sijaima trauandans du uns silbam ak du guda þamma urraisjandin dauþans izei us
swaleikaim dauþum uns galausida jah galauseiþ du þammei wenidedum ei galauseiþ
at hilpandam jah izwis bi uns bidai ei in managamma andwairþja so in uns giba
þairh managans awiliudodau faur uns unte ƕoftuli unsara so ist weitwodei
miþwisseins unsaraizos þatei in ainfalþein jah hlutrein gudis ni in handugein
leikeinai ak in anstai gudis usmetum in þamma fairƕau iþ ufarassau at izwis unte
ni alja meljam izwis alja þoei anakunnaiþ aiþþau jah ufkunnaiþ aþþan wenja ei
und andi ufkunnaiþ swaswe gakunnaideduþ uns bi sumata unte ƕoftuli izwara sijum
swaswe jah jus unsara in daga fraujins Iesuis jah þizai trauainai wilda faurþis
qiman at izwis ei anþara anst habaidedeiþ jaþ þairh izwis galeiþan in Makaidonja
jah aftra af Makaidonjai qiman at izwis jah fram izwis gasandjan mik in Iudaia
þat uþ þan nu mitonds ibai aufto leihtis bruhta aiþþau þatei mito bi leika
þagkjau ei sijai at mis þata ja ja jah þata ne ne aþþan triggws guþ ei þata
waurd unsar þata du izwis nist ja jan ne unte gudis sunus Iesus Xristus saei in
izwis þairh uns merjada þairh mik jah Silbanu jah Teimauþaiu ni warþ ja jan ne
ak ja in imma warþ ƕaiwa managa gahaita gudis in imma þata ja duþþe jaþ þairh
ina amen guda du wulþau þairh uns aþþan sa gaþwastjands uns miþ izwis in Xristau
jah salbonds uns guþ jah sigljands uns jah gibands wadi ahman in hairtona unsara
aþþan ik weitwod guþ anahaita ana meinai saiwalai ei freidjands izwara þanaseiþs
ni qam in Kaurinþon ni þatei fraujinoma izwarai galaubeinai ak gawaurstwans
sijum anstais izwaraizos unte galaubeinai gastoþuþ 

Aþþan gastauida þata silbo at mis ei aftra in saurgai ni qimau at izwis unte
jabai ik gaurja izwis jah ƕas ist saei gailjai mik niba sa gaurida us mis jaþ
þata silbo gamelida izwis ei qimands saurga ni habau fram þaimei skulda faginon
gatrauands in allaim izwis þatei meina faheþs allaize izwara ist aþþan us
managai aglon jah aggwiþai hairtins gamelida izwis þairh managa tagra ni þeei
saurgaiþ ak ei frijaþwa kunneiþ þoei haba ufarassau du izwis aþþan jabai ƕas
gaurida ni mik gaurida ak bi sum ain ei ni anakaurjau allans izwis ganah þamma
swaleikamma andabeit þata fram managizam swaei þata andaneiþo izwis mais
fragiban jag gaþlaihan ibai aufto managizein saurgai gasiggqai sa swaleiks in uþ
þis bidja izwis tulgjan in imma friaþwa duþþe gamelida ei ufkunnau kustu
izwarana sijaid u in allamma ufhausjandans aþþan þammei ƕa fragibiþ jah ik jah
þan ik jabai ƕa fragaf fragaf in izwara in andwairþja Xristaus ei ni
gaaiginondau fram Satanin unte ni sijum unwitandans munins is aþþan qimands in
Trauadai in aiwaggeljons Xristaus jah at haurdai mis uslukanai in fraujin ni
habaida gaƕeilain ahmin meinamma in þammei ni bigat Teitaun broþar meinana ak
twisstandands im galaiþ in Makaidonja aþþan guda awiliuþ þamma sinteino
ustaiknjandin hroþeigans uns in Xristau jah daun kunþjis seinis gabairhtjandin
þairh uns in allaim stadim unte Xristaus dauns sijum woþi guda in þaim
ganisandam jah in þaim fraqistnandam sumaim dauns us dauþau du dauþau sumaim uþ
þan dauns us libainai du libainai jad du þamma ƕas wairþs unte ni sium swe sumai
maidjandans waurd gudis ak us hlutriþai ak swaswe us guda in andwairþja gudis in
Xristau rodjam 

Duginnam aftra uns silbans anafilhan aiþþau ibai þaurbum swe sumai anafilhis
boko du izwis aiþþau us izwis anafilhis aipistaule unsara jus sijuþ gamelida in
hairtam unsaraim kunþa jah anakunnaida fram allaim mannam swikunþai þatei siuþ
aipistaule Xristaus andbahtida fram uns inna gamelida ni swartiza ak ahmin gudis
libandins ni in spildom staineinaim ak in spildom hairtane leikeinaim aþþan
trauain swaleika habam þairh Xristu du guda ni þatei wairþai sijaima þagkjan ƕa
af uns silbam ak so wairþida unsara us guda ist izei jah wairþans brahta uns
andbahtans niujaizos triggwos ni bokos ak ahmins unte boka usqimiþ iþ ahma
gaqiujiþ aþþan jabai andbahti dauþaus in gameleinim gafrisahtiþ in stainam warþ
wulþag swaei ni mahtedeina sunjus Israelis fairweitjan du wlita Mosezis in
wulþaus wlitis is þis gataurnandins ƕaiwa nei mais andbahti ahmins wairþai in
wulþau jabai auk andbahtja wargiþos wulþus und filu mais ufarist andbahti
garaihteins in wulþau unte ni was wulþag þata wulþago in þizai halbai in
ufarassaus wulþaus jabai auk þata gataurnando þairh wulþu und filu mais þata
wisando in wulþau habandans nu swaleika wen managaizos balþeins brukjaima jan ni
swaswe Mosez lagida hulistr ana andawleizn duþe ei ni fairweitidedeina sunjus
Israelis in andi þis gataurnandins ak afdaubnodedun fraþja ize unte und hina dag
þata samo hulistr in anakunnainai þizos fairnjons triggwos wisiþ unandhuliþ unte
in Xristau gatairada akei und hina dag miþþanei siggwada Moses hulistr ligiþ ana
hairtin ize aþþan miþþanei gawandeiþ du fraujin afnimada þata hulistr aþþan
frauja ahma ist aþþan þarei ahma fraujins þaruh freijhals ist aþþan weis allai
andhulidamma andwairþja wulþu fraujins þairhsaiƕandans þo samon frisaht
ingaleikonda af wulþau in wulþu swaswe af fraujins ahmin 

Duþþe habandans þata andbahtei swaswe gaarmaidai waurþum ni wairþam usgrudjans
ak afstoþum þaim analaugnjam aiwiskjis ni gaggandans in warein ni galiug
taujandans waurd gudis ak bairhtein sunjus ustaiknjandans uns silbans du allaim
miþwisseim manne in andwairþja gudis aþþan jabai ist gahulida aiwaggeljo unsara
in þaim fralusnandam ist gahulida in þaimei guþ þis aiwis gablindida fraþja þize
ungalaubjandane ei ni liuhtjai im liuhadeins aiwaggeljons wulþaus Xristaus saei
ist frisahts gudis aþþan ni uns silbans merjam ak Iesu Xristu fraujan iþ uns
skalkans izwarans in Iesuis unte guþ saei qaþ ur riqiza liuhaþ skeinan saei jah
liuhtida in hairtam unsaraim du liuhadein kunþjis wulþaus gudis in andwairþja
Iesuis Xristaus aþþan habandans þata huzd in airþeinaim kasam ei ufarassus sijai
mahtais gudis jah ni us unsis in allamma þraihanai akei ni gaaggwidai andbitanai
akei ni afslauþidai wrikanai akei ni biliþanai gadrausidai akei ni fraqistidai
sinteino dauþein fraujins Iesuis ana leika unsaramma sinteino weis libandans in
dauþu atgibanda in Iesuis ei jah libains Iesuis swikunþa wairþai in riurjamma
leika unsaramma swaei nu dauþus in uns waurkeiþ iþ libains in izwis habandans nu
þana saman ahman galaubeinais bi þamma gamelidin galaubida in þizei jah rodida
jah weis galaubjam in þizei jah rodjam witandans þatei sa urraisjands fraujan
Iesu jah unsis þairh Iesu urraiseiþ jah fauragasatjiþ miþ izwis þatuh þan allata
in izwara ei ansts managnandei þairh managizans awiliud ufarassjai du wulþau
guda in uh þis ni wairþam usgrudjans akei þauhjabai sa utana unsar manna
frawardjada aiþþau sa innuma ananiujada daga jah daga unte þata andwairþo
ƕeilaƕairb jah leiht aglons unsaraizos bi ufarassau aiweinis wulþaus kaurein
waurkjada unsis ni fairweitjandam þize gasaiƕanane ak þizei ungasaiƕanane unte
þo gasaiƕanona riurja sind iþ þo ungasaiƕanona aiweina 

Gawaurstwans jaþ þan bidjandans ni sware anst gudis niman izwis mela auk qiþiþ
andanemjamma andhausida þus jah in daga naseinais gahalp þeina sai nu mel waila
andanem sai nu dags naseinais ni ainhun in waihtai gibandans bistugqe ei ni
anawammjaidau andbahti unsar ak in allamma ustaiknjandans uns swe gudis
andbahtos in stiwitja managamma in aglom in nauþim in aggwiþom in slahim in
karkarom in unsutjam in arbaidim in wokainim in lausqiþrein in swikniþai in
kunþja in laggamodein in selein in ahmin weihamma in frijaþwai unhindarweisai in
waurda sunjos in mahtai gudis þairh wepna garaihteins taihswona jah hleidumona
jah þairh wulþu jah unswerein þairh wajamerein jah wailamerein swe airzjandans
jah sunjeinai swe unkunþai jah ufkunnaidai swe gaswiltandans jah sai libam swe
talzidai jah ni afdauþidai swe saurgandans iþ sinteino faginondans swe unledai
iþ managans gabigjandans swe ni waiht aihandans jah allata disnimandans munþs
unsar usluknoda du izwis Kaurinþius hairto unsar urrumnoda ni þreihanda jus in
uns iþ þreihanda in hairþram izwaraim aþþan þata samo andalauni swe frastim qiþa
urrumnaiþ jah jus ni wairþaiþ gajukans ungalaubjandam unte ƕo dailo garaihtein
miþ ungaraihtein aiþþau ƕo gamainduþe liuhada miþ riqiza ƕo uþ þan samaqisse
Xristau miþ Bailiama aiþþau ƕo daile galaubjandin miþ ungalaubjandin ƕo uþ þan
samaqisse alhs gudis miþ galiugam unte jus alhs gudis siuþ libandins qiþiþ auk
guþ þatei baua in im jah inna gagga jah wairþa ize guþ jah eis wairþand mis
managei jah ik andnima izwis jah wairþa izwis du attin jah jus wairþiþ mis du
sunum jah dauhtrum qiþiþ frauja allwaldands 

gamoteima in izwis ni ainummehun gaskoþum ni ainnohun frawardidedum ni ainnohun
bifaihodedum ni du gawargeinai qiþa fauraqaþ auk þatei in hairtam unsaraim sijuþ
du miþgaswiltan jas samana liban managa mis trauains du izwis managa mis ƕoftuli
faur izwis usfulliþs im gaþlaihtais ufarfulliþs im fahedais in allaizos managons
aglons unsaraizos jah auk qimandam unsis in Makaidonjai ni waiht habaida
gaƕeilainais leik unsar ak in allamma anapragganai utana waihjons innana agisa
akei sa gaþlaihands hnaiwidaim gaþrafstida uns guþ in quma Teitaus aþþan ni
þatainei in quma is ak jah in gaþlaihtai þizaiei gaþrafstiþs was ana izwis
gateihands uns izwara gairnein izwarana gaunoþu izwar aljan faur mik swaei mis
mais faginon warþ saurgaideduþ auk bi guþ ei waihtai ni gasleiþjaindau us unsis
unte bi guþ saurga idreiga du ganistai gatulgida ustiuhada iþ þis fairƕaus
saurga dauþu gasmiþoþ saiƕ auk silbo þata bi guþ saurgan izwis ƕelauda gatawida
izwis usdaudein akei sunjon akei unwerein akei agis akei gairnein akei aljan
akei fraweit in allamma ustaiknideduþ izwis hlutrans wisan þamma toja aþþan
jabai melida ni in þis anamahtjandins ni in þis anamahtidins ak du gabairhtjan
usdaudein unsara þoei faur izwis habam wiþra izwis in andwairþja gudis in uþ þis
gaþrafstidai sijum aþþan ana gaþrafsteinai unsarai filaus mais faginodedum ana
fahedai Teitaus unte anaƕeilaiþs warþ ahma is fram allaim izwis unte jabai ƕa
imma fram izwis ƕaiƕop ni gaaiwiskoþs warþ ak swaswe allata izwis in sunjai
rodidedum swa jah ƕoftuli unsara so du Teitau sunja warþ jab brusts is ufarassau
du izwis sind gamunandins þo allaize izwara ufhausein swe miþ agisa jah reirom
andnemuþ ina fagino nu unte in allamma gatraua in izwis 

Aþþan bi andbahti þatei rahtoda du weihaim ufjo mis ist du meljan izwis unte
wait gairnein izwara þizaiei fram izwis ƕopam at Makidonim unte Akaja gamanwida
ist fram fairnin jera jah þata us izwis aljan uswagida þans managistans aþþan
fauragasandida broþruns ei ƕoftuli unsara so fram izwis ni waurþi lausa in þizai
halbai ei swaswe qaþ gamanwidai sijaiþ ibai jabai qimand miþ mis Makidoneis jag
bigitand izwis unmanwjans gaaiwiskondau weis ei ni qiþau jus in þamma stomin
ƕoftuljos naudiþaurft nu man bidjan broþruns ei galeiþaina du izwis jah
fauragamanwjaina þana fauragahaitanan aiwlaugian izwarana þana manwjana wisan
swaswe wailaqiss jan ni swaswe bifaihon þat uþ þan saei saijiþ us gaþagkja us
gaþagkja jah sneiþiþ jah saei saijiþ in þiuþeinai us þiuþeinai jah sneiþiþ
ƕarjizuh swaswe fauragahugida hairtin ni us trigon aiþþau us nauþai aþþan
mahteigs ist guþ alla anst ufarassjan in izwis ei in allamma sinteino allis
ganauhan habandans ufarassjaiþ in allamma waurstwe godaize swaswe gameliþ ist
tahida gaf unledaim uswaurts is wisiþ du aiwa aþþan sa andstaldands fraiwa þana
saiandan jah hlaiba du mata andstaldiþ jah managjai fraiw izwar jah wahsjan
gataujai akrana uswaurhtais izwaraizos in allamma gabignandans in allai
ainfalþein sei waurkeiþ þairh uns aiwxaristian guda unte andbahti þis
gudjinassaus ni þatainei ist usfulljando gaidwa þize weihane ak jah ufarassjando
þairh managa awiliuda guda þairh gakust þis andbahtjis mikiljandans guþ ana
ufhauseinai andahaitis izwaris in aiwaggeljon Xristaus jah in ainfalþein
gamainduþais du im jah du allaim jah izei bidai faur izwis gairnjandans izwara
in ufarassaus anstais gudis ana izwis awiliud guda in þizos unusspillodons is
gibos 

Aþþan ik silba Pawlus bidja izwis bi qairrein jah mukamodein Xristaus ikei ana
andaugi raihtis hauns im in izwis aþþan aljar wisands gatraua in izwis aþþan
bidja ei ni andwairþs gatrauau trauainai þizaiei man gadaursan ana sumans þans
munandans uns swe bi leika gaggandans in leika auk gaggandans ni bi leika
drauhtinom unte wepna unsaris drauhtinassaus ni leikeina ak mahteiga guda du
gataurþai tulgiþo mitonins gatairandans jah all hauhiþos ushafanaizos wiþra
kunþi gudis jah frahinþandans all fraþje jah in ufhausein Xristaus tiuhandans
jah manwuba habandans du fraweitan all ufarhauseino þan usfulljada izwara
ufhauseins þo bi andwairþja saiƕiþ jabai ƕas gatrauaiþ sik silban Xristaus wisan
þata þagkjai aftra af sis silbin ei swaswe is Xristaus swa jah weis aþþan
sweþauh jabai ƕa managizo ƕopam bi waldufni unsar þatei atgaf frauja unsis du
timreinai jah ni du gataurþai izwarai ni gaaiwiskonda ei ni þugkjaima swe
þlahsjandans izwis þairh bokos unte þos raihtis bokos qiþand kaurjos sind jah
swinþos iþ qums leikis lasiws jah waurd frakunþ þata þagkjai sa swaleiks þatei
ƕileikai sium waurda þairh bokos aljar wisandans swaleikai jah andwairþai
waurstwa unte ni gadaursum domjan unsis silbans aiþþau gadomjan uns du þaim sik
silbans anafilhandam ak eis in sis silbam sik silbans mitandans jah gadomjandans
sik silbans du sis silbam ni fraþjand iþ weis ni inu mitaþ ƕopam akei bi mitaþ
garaideinais þoei gamat unsis guþ mitaþ fairrinnandein und jah izwis ni auk
swaswe ni fairrinnandans und izwis ufarassau ufþanjam uns unte jah und izwis
gasniumidedum in aiwaggeljon Xristaus ni inu mitaþ ƕopandans in framaþjaim
arbaidim aþþan wen habam at wahsjandein galaubeinai izwarai in izwis mikilnan bi
garaideinai unsarai du ufarassau ufarjaina izwis aiwaggeljon merjan ni in
framaþjaim arbaidim du manwjaim ƕopan aþþan sa ƕopands in fraujin ƕopai unte ni
saei sik silban gaswikunþeiþ jains ist gakusans ak þanei frauja gaswikunþeiþ 

Ei wainei usþulaidedeiþ meinaizos leitil ƕa unfrodeins akei jah usþulaiþ mik
unte aljanonds izwis gudis aljana gawadjoda auk izwis ainamma waira mauja swikna
du usgiban Xristau aþþan og ibai aufto swaswe waurms Aiwwan uslutoda filudeisein
seinai riurja wairþaina fraþja izwara af ainfalþein jah swiknein þizai in
Xristau jabai nu sa qimanda anþarana Iesu mereiþ þanei weis ni meridedum aiþþau
ahman anþarana nimiþ þanei ni nemuþ aiþþau aiwaggeljon anþara þoei ni andnemuþ
waila usþulaideduþ man auk ni waihtai mik minnizo gataujan þaim ufar mikil
wisandam apaustaulum jabai unhrains im waurda akei ni kunþja aþþan in allamma
gabairhtidai in allaim du izwis aiþþau ibai frawaurht tawida mik silban
haunjands ei jus ushauhjaindau unte arwjo gudis aiwaggeljon merida izwis anþaros
aikklesjons birauboda nimands andawizn du izwaramma andbahtja jah wisands at
izwis jah ushaista ni ainnohun kaurida unte þarbos meinos usfullidedun broþrjus
qimandans af Makidonai jah in allaim unkaureinom izwis mik silban fastaida jah
fasta ist sunja Xristaus in mis unte so ƕoftuli ni faurdammjada in mis in landa
Akaje in ƕis unte ni frijo izwis guþ wait iþ þatei tauja jah taujan haba ei
usmaitau inilon þize wiljandane inilon ei in þammei ƕopand bigitaindau swaswe
jah weis unte þai swaleikai galiugaapaustauleis waurstwjans hindarweisai
gagaleikondans sik du apaustaulum Xristaus jah nist sildaleik unte silba Satana
gagaleikoþ sik aggilau liuhadis nist mikil jabai andbahtos is gagaleikond sik
swe andbahtos garaihteins þizeei andeis wairþiþ bi waurstwam ize aftra qiþa ibai
ƕas mik muni unfrodana aiþþau waila þau swe unfrodana nimaiþ mik ei jah ik
leitil ƕa ƕopau þatei rodja ni rodja bi fraujan ak swe in unfrodein in þamma
stomin þizos ƕoftuljos unte managai ƕopand bi leika jah ik ƕopa unte azetaba
usþulaiþ þans unwitans frodai wisandans usþulaiþ jabai ƕas izwis gaþiwaiþ jabai
ƕas fraïtiþ jabai ƕas usnimiþ jabai ƕas in arbaidai briggiþ jabai ƕas izwis in
andawleizn slahiþ bi unsweriþai qiþa swe þatei weis siukai weseima iþ in þammei
ƕe ƕas anananþeiþ in unfrodein qiþa gadars jah ik Haibraieis sind jah ik
Israeleiteis sind jah ik fraiw Abrahamis sind jah ik andbahtos Xristaus sind
swaswe unwita qiþa mais ik in arbaidim managizeim in karkarom ufarassau in
slahim ufarassau in dauþeinim ufta fram Iudaium fimf sinþam fidwor tiguns
ainamma wanans nam þrim sinþam wandum usbluggwans was ainamma sinþa stainiþs was
þrim sinþam usfarþon gatawida us skipa naht jah dag in diupiþai was mareins
wratodum ufta bireikeim aƕo bireikeim waidedjane bireikeim us kunja bireikeim us
þiudom bireikeim in baurg bireikeim in auþidai bireikeim in marein bireikeim in
galiugabroþrum aglom jah arbaidim in wokainim ufta in gredau jah þaurstein in
lausqiþreim ufta in friusa jah naqadein inuh þo afar þata arbaiþs meina seiteina
saurga meina allaim aikklesjom ƕas siukiþ jah ni siukau ƕas afmarzjada jah ik ni
tundnau jabai ƕopan skuld sijai þaim siukeins meinaizos ƕopau guþ jah atta
fraujins Iesuis wait sa þiuþeiga du aiwam þatei ni liuga in Damaskon
fauramaþleis þiudos Araitins þiudanis witaida baurg Damaskai gafahan mik
wiljands jah þairh augadauro in snorjon athahans was and baurgswaddjau jah
unþaþlauh handuns is 

_nins fraujins wait mannan in Xristau faur jera ·id· jaþþe in leika ni wait
jaþþe inu leik ni wait guþ wait frawulwanana þana swaleikana und þridjan himin
jah wait þana swaleikana mannan jaþþe in leika jaþþe inu leik ni wait guþ wait
þatei frawulwans warþ in wagg jah hausida unqeþja waurda þoei ni skulda sind
mann rodjan faur þana swaleikana ƕopa iþ faur mik silban ni waiht ƕopa niba in
unmahtim meinaim aþþan jabai wiljau ƕopan ni sijau unwita unte sunja qiþa iþ
freidja ibai ƕas in mis ƕa muni ufar þatei gasaiƕiþ aiþþau gahauseiþ ƕa us mis
jah bi filusnai andhuleino ei ni ufarhafnau atgibana ist mis hnuþo leika
meinamma aggilus Satanins ei mik kaupastedi ei ni ufarhugjau bi þatei þrim
sinþam fraujan baþ ei afstoþi af mis jah qaþ mis ganah þuk ansts meina unte
mahts in siukein ustiuhada filu gabaurjaba nu mais ƕopa in siukeim meinaim ei
ufarhleiþrjai ana mis mahts Xristaus in þizei mis galeikaiþ in siukeim in
anamahtim in nauþim in wrekeim in þreihslam faur Xristu unte þan siuka þan
mahteigs im warþ unwita ƕopands jus mik gabaidideduþ aþþan ik skulds was fram
izwis gakannjan unte ni waihtai mins habaida þaim ufar filu apaustaulum jah
jabai ni waihts im aiþþau sweþauh taikneis apaustaulus gatawidos waurþun in
izwis in allai þulainai taiknim jah fauratanjam jah mahtim ƕa auk ist þize wanai
weseiþ ufar anþaros aikklesjons niba þatei ik silba ni kaurida izwis fragibiþ
mis þata skaþis sai þridjo þata manwus im qiman at izwis jan ni kaurja izwis
unte ni sokja izwaros aihtins ak izwis ni auk skulun barna fadreinam huzdjan ak
fadreina barnam aþþan ik laþaleiko fraqima jah fraqimada faur saiwalos izwaros
sweþauh ei ufarassau izwis frijonds mins frijoda aþþan siai nu ik ni kaurida
izwis ak wisands aufto listeigs hindarweisein izwis nam ibai þairh ƕana þizeei
insandida du izwis bifaihoda izwis baþ Teitu jah miþinsandida imma broþar ibai
ƕa bifaihoda izwis Teitus niu þamma samin ahmin iddjedum niu þaim samam laistim
aftra þugkeiþ izwis ei sunjoma uns wiþra izwis in andwairþja gudis in Xristau
rodjam þat uþ þan all liubans in izwaraizos gatimreinais unte og ibai aufto
qimands ni swaleikans swe wiljau bigitau izwis jah ik bigitaidau izwis swaleiks
swe ni wileiþ mik ibai aufto þwairheins aljan jiukos bihaita birodeinos
haifsteis ufswalleinos drobnans ibai aftra qimandan mik guþ gahaunjai at izwis
jah qaino managans þize faura frawaurkjandane jan ni idreigondane ana
unhrainiþai þoei gatawidedun horinassau jah aglaitja 

þridjo þata qima at izwis ana munþa twaddje weitwode jaþ þrije gastandiþ all
waurde fauraqaþ jah aftra fauragateiha swaswe andwairþs anþaramma sinþa jah
aljaþro nu melja þaim faura frawaurkjandam jah anþaraim allaim þatei jabai qima
aftra ni freidja unte kustu sokeiþ þis in mis rodjandins Xristaus saei ni siukiþ
in izwis ak mahteigs ist in izwis aþþan jabai jah ushramiþs was us siukein akei
libaiþ us mahtai gudis jah auk weis siukam in imma akei libam miþ imma us mahtai
gudis in izwis silbans fraisiþ sijaid u in galaubeinai silbans izwis kauseiþ þau
niu kunnuþ izwis þatei Iesus Xristus in izwis ist nibai aufto ungakusanai sijuþ
aþþan wenja þatei kunneiþ ei weis ni sium ungakusanai aþþan bidja du guda ei ni
waiht ubilis taujaiþ ni ei weis gakusanai þugkjaima ak ei jus þata godo taujaiþ
iþ weis swe ungakusanai þugkjaima ni auk magum ƕa wiþra sunja ak faur sunja
aþþan faginom þan weis siukam iþ jus swinþai siuþ þizuh auk jah bidjam
izwaraizos ustauhtais duþþe þata aljaþro melja ei andwairþs hardaba ni taujau bi
waldufnja þammei frauja fragaf mis du gatimreinai jan ni du gataurþai þata anþar
broþrjus faginoþ ustauhanai sijaiþ gaþrafstidai sijaiþ samo fraþjaiþ gawairþi
taujandans sijaiþ jah guþ gawairþeis jah frijaþwos wairþiþ miþ izwis goljaiþ
izwis misso in frijonai weihai goljand izwis þai weihans allai ansts fraujins
Iesuis Xristaus jah frijaþwa gudis jah gaman ahmins weihis miþ allaim izwis amen

du Kaurinþium ·b· ustauh du Kaurinþium ·b· meliþ ist us Filippai Makidonais 

Du Galatim anastodeiþ 

O unfrodans Galateis ƕas izwis afhugida sunjai ni ufhausjan izwizei faura augam
Iesus Xristus faurameliþs was in izwis ushramiþs þat ain wiljau witan fram izwis
uz u waurstwam witodis ahman nemuþ þau uz u gahauseinai galaubeinais swa
unfroþans sijuþ anastodjandans ahmin nu leika ustiuhiþ swa filu gawunnuþ sware
aþþan jabai sware saei nu andstaldiþ izwis ahmin jah waurkeiþ mahtins in izwis
uz u waurstwam witodis þau uz u gahauseinai galaubeinais swaswe jah Abraham
galaubida guda swa managai auk swe in Xristau daupidai wesuþ Xristau gahamodai
sijuþ nist Judaius nih Kreks nist skalks nih freis nist gumakund nih qinakund
unte allai jus ain sijuþ in Xristau Iesu aþþan þande jus Xristaus þannu
Abrahamis fraiw sijuþ jab bi gahaitam arbjans 

Aþþan qiþa swalaud melis swe arbinumja niuklahs ist ni und waiht iusiza ist
skalka frauja allaize wisands akei uf raginjam ist jah fauragaggam und garehsn
attins swa jah weis þan wesum barniskai uf stabim þis fairƕaus wesum
skalkinondans iþ biþe qam usfulleins melis insandida guþ sunu seinana waurþanana
us qinon waurþanana uf witoda ei þans uf witoda usbauhtedi ei suniwe sibja
andnimaima aþþan þatei sijuþ jus sunjus gudis insandida guþ ahman sunaus seinis
in hairtona izwara hropjandan abba fadar swaei ni þanaseiþs is skalks ak sunus
iþ þande sunus jah arbja gudis þairh Xristu akei þan sweþauh ni kunnandans guþ
þaim þoei wistai ni sind guda skalkinodeduþ dagam witaiþ jah menoþum jah melam
jah aþnam og izwis ibai sware arbaididedjau in izwis aþþan wairþaiþ swe ik unte
jah ik swe jus broþrjus bidja izwis ni waiht mis gaskoþuþ wituþ þatei þairh
siukein leikis aiwaggelida izwis þata frumo jah fraistubnjai ana leika meinamma
ni frakunþeduþ ni andspiwuþ ak swe aggelu gudis andnemuþ mik swe Xristu Iesu
ƕileika was nu audagei izwara weitwodja auk izwis þatei jabai mahteig wesi
augona izwara usgrabandans atgebeiþ mis iþ nu swe fijands izwis warþ sunja
gateihands izwis aljanond izwis ni waila ak usletan izwis wileina ei im aljanoþ
aþþan goþ ist aljanon in godamma sinteino jan ni þatainei in þammei ik sijau
andwairþs at izwis barnilona meina þanzei aftra fita unte gabairhtjaidau Xristus
in izwis aþþan wilda qiman at izwis nu jah inmaidjan stibna meina unte
afslauþiþs im in izwis qiþiþ mis jus uf witoda wiljandans wisan þata witoþ niu
hauseiþ gameliþ ist auk þatei Abraham twans aihta sununs ainana us þiujai jah
ainana us frijai akei þan sa us þiujai bi leika þatei sind aljaleikodos þos auk
sind twos triggwos aina raihtis af fairgunja Seina in þiwadw bairandei sei ist
Agar Seina fairguni ist in Arabia gamarkoþ þizai nu Iairusalem iþ skalkinoþ miþ
seinaim barnam iþ so iupa Iairusalem frija ist sei ist aiþei unsara gameliþ ist
auk sifai stairo so unbairandei tarmei jah hropei so ni fitandei unte managa
barna þizos auþjons mais þau þizos aigandeins aban aþþan weis broþrjus bi Isakis
gahaita barna sium akei þan swaswe sa bi leika gabaurana wrak þana bi ahmin swah
jah nu akei ƕa qiþiþ þata gamelido uswairp þizai þiujai jah þamma sunau izos
unte ni nimiþ arbi sunus þiujos miþ sunau frijaizos þannu nu broþrjus ni sijum
þiujos barna ak frijaizos 

þammei freihalsa uns Xristus frijans brahta standaiþ nu jah ni aftra
skalkinassaus jukuzja usþulaiþ sai ik Pawlus qiþa izwis þatei jabai bimaitiþ
Xristus izwis nist du botai aþþan weitwodja ƕammeh manne bimaitanaize þatei
skula ist all witoþ taujan lausai sijuþ af Xristau juzei in witoda garaihtans
qiþiþ izwis us anstai usdrusuþ aþþan weis ahmin us galaubeinai wenais
garaihteins beidam unte in Xristu Iesu nih bimait waiht gamag nih faurafilli ak
galaubeins þairh friaþwa waurstweiga runnuþ waila ƕas izwis galatida sunjai ni
ufhausjan so gakunds ni us þamma laþondin izwis ist leitil beistis allana daig
distairiþ ik gatraua in izwis in fraujin þatei ni waiht aljis hugjiþ aþþan sa
drobjands izwis sa bairai þo wargiþa saƕazuh saei sijai aþþan ik broþrjus jabai
bimait merjau duƕe þanamais wrikada þannu gatauran ist marzeins galgins wainei
jah usmaitaindau þai drobjandans izwis jus auk du freihalsa laþodai sijuþ
broþrjus þatainei ibai þana freihals du lewa leikis taujaiþ ak in friaþwos
ahmins skalkinoþ izwis misso unte all witoþ in izwis in ainamma waurda
usfulljada in þamma frijos neƕundjan þeinana swe þuk silban iþ jabai izwis misso
beitiþ jah fairinoþ saiƕiþ ibai fram izwis misso fraqimaindau aþþan qiþa ei
ahmin gaggaiþ jah lustu leikis ni ustiuhaiþ iþ ahma wiþra leik þo nu sis misso
andstandand ei ni þisƕah þatei wileiþ þata taujiþ aþþan jabai ahmin tiuhanda ni
sijuþ uf witoda aþþan swikunþa sind waurstwa leikis þatei ist horinassus
kalkinassus unhrainiþa aglaitei galiugagude skalkinassus lubjaleisei fiaþwos
haifsteis aljan hatiza jiukos twistasseis hairaiseis neiþa maurþra drugkaneins
gabauros jah þata galeiko þaim þatei fauraqiþa izwis swe ju fauraqaþ þatei þai
þata swaleik taujandans þiudangardjos gudis arbjans ni wairþand iþ akran ahmins
ist frijaþwa faheþs gawairþi usbeisnei selei bleiþei galaubeins qairrei
gahobains swiknei wiþra þo swaleika nist witoþ iþ þaiei sind Xristaus leik sein
ushramidedun miþ winnom jah lustum jabai libam ahmin ahmin jah gaggam ni
wairþaima flautai uns misso ushaitandans misso in neiþa wisandans 

Broþrjus jabai gafahaidau manna in ƕizai missadede jus þai ahmeinans gaþwastjaiþ
þana swaleikana in ahmin qairreins andsaiƕands þuk silban iba jah þu fraisaizau
izwaros misso kauriþos bairaiþ jah swa usfulleiþ witoþ Xristaus iþ jabai þugkeiþ
ƕas ƕa wisan ni waiht wisands sis silbin fraþjamarzeins ist iþ waurstw sein
silbins kiusai ƕarjizuh jah þan in sis silbin ƕoftulja habai jah ni in anþaramma
ƕarjizuh auk swesa baurþein bairiþ aþþan gamainjai sa laisida waurda þamma
laisjandin in allaim godaim is ni wairþaiþ airzjai guþ ni bilaikada manna auk
þatei saijiþ þata jah sneiþiþ unte saei saijiþ in leika seinamma us þamma leika
jah sneiþiþ riurein iþ saei saijiþ in ahmin us ahmin jah sneiþiþ libain aiweinon
aþþan þata godo taujandans ni wairþaima usgrudjans unte at mel swesata sneiþam
ni afmauidai þannu nu þandei mel habam waurkjam þiuþ wiþra allans þishun wiþra
swesans galaubeinai sai ƕileikaim bokom gamelida izwis meinai handau swa managai
swe wileina samjan sis in leika þai nauþjand izwis bimaitan ei ƕeh wrakja
galgins Xristaus ni winnaina niþ þan sweþauh þai ize bimaitanai sind witoþ
fastand ak wileina izwis bimaitan ei in izwaramma leika ƕopaina iþ mis ni sijai
ƕopan ni in waihtai niba in galgins fraujins unsaris Iesuis Xristaus þairh þanei
mis fairƕus ushramiþs ist jah ik fairƕau unte ni bimait waiht ist nih faurafilli
ak niuja gaskafts jah swa managai swe þizai garaideinai galaistans sind gawairþi
ana im jah armaio jah ana Israela gudis þanamais arbaide ni ainshun mis gansjai
unte ik stakins Iesuis ana leika meinamma baira ansts fraujins unsaris Iesuis
Xristaus miþ ahmin izwaramma broþrjus amen 

du Galatim ustauh du Galatim gameliþ ist us Rumai 

Aipistaule Pawlaus du Aifaisium anastodeiþ 

In þizozei waihtais ik Pawlus bandja Xristaus Iesuis in izwara þiudo jabai
sweþauh hausideduþ fauragaggi gudis anstais sei gibana ist mis in izwis unte bi
andhuleinai gakannida was mis so runa swe fauragamelida in leitilamma duþþe ei
siggwandans mageiþ fraþjan frodein meinai in runai Xristaus þatei anþaraim aldim
ni kunþ was sunum manne swaswe nu andhuliþ ist þaim weiham is apaustaulum jah
praufetum in ahmin wisan þiudos gaarbjans jah galeikans jah gadailans gahaitis
is in Xristau Iesu þairh aiwaggeljon þizozei warþ andbahts ik bi gibai anstais
gudis þizai gibanon mis bi toja mahtais is mis þamma undarleijin allaize þize
weihane atgibana warþ ansts so in þiudom wailamerjan þo unfairlaistidon gabein
Xristaus in guda þamma alla gaskapjandin ei kanniþ wesi nu reikjam jah
waldufnjam in þaim himinakundam þairh aikklesjon so filufaiho handugei gudis bi
muna aiwe þanei gatawida in Xristau Iesu fraujin unsaramma in þammei habam
balþein jah atgagg in trauainai þairh galaubein is in þize bidja ni wairþaiþ
usgrudjans in aglom meinaim faur izwis þatei ist wulþus izwar in þis biuga kniwa
meina du attin fraujins unsaris Iesuis Xristaus us þammei all fadreinis in
himina jah ana airþai namnjada ei gibai izwis bi gabein wulþaus seinis mahtai
inswinþjan þairh ahman seinana in innuman mannan bauan Xristu þairh galaubein in
hairtam izwaraim ei in frijaþwai gawaurhtai jah gasulidai mageiþ gafahan miþ
allaim þaim weiham ƕa sijai braidei jal laggei jah hauhei jah diupei kunnan þo
ufarassau mikilon þis kunþjis frijaþwa Xristaus ei fulnaiþ in allai fullon gudis
aþþan þamma mahteigin ufar all taujan maizo þau bidjam aiþþau fraþjam bi mahtai
þizai waurkjandein in unsis imm uh wulþus in Xristau Iesu jah aikklesjon in
allos aldins aiwe amen 

Bidja nu izwis ik bandja in fraujin wairþaba gaggan þizos laþonais þizaiei
laþodai siuþ miþ allai hauneinai jah qairrein miþ usbeisnai usþulandans izwis
misso in frijaþwai usdaudjandans fastan ainamundiþa ahmins in gabundjai
gawairþeis ain leik jah ains ahma swaswe atlaþodai sijuþ in aina wen laþonais
izwaraizos ains frauja aina galaubeins aina daupeins ains guþ jah atta allaize
saei ufar allaim jah and allans jah in allaim uns iþ ainƕarjammeh unsara
atgibana ist ansts bi mitaþ gibos Xristaus in þizei qiþiþ ussteigands in hauhiþa
ushanþ hunþ jah at-gaf uh gibos mannam þat uþ þan usstaig ƕa ist niba þatei jah
atstaig faurþis in undaristo airþos saei atstaig sa ist jah saei usstaig ufar
allans himinans ei usfullidedi allata jah silba gaf sumans apaustauluns sumanz
uþ þan praufetuns sumans uþ þan aiwaggelistans sumans uþ þan hairdjans jah
laisarjans du ustauhtai weihaize du waurstwa andbahtjis du timreinai leikis
Xristaus unte garinnaima allai in ainamundiþa galaubeinais jah ufkunþjis sunus
gudis du waira fullamma in mitaþ wahstaus fullons Xristaus ei þanaseiþs ni
sijaima niuklahai uswagidai jah uswalugidai winda ƕammeh laiseinais liutein
manne in filudeisein du listeigon uswandjai airzeins iþ sunja taujandans in
frijaþwai wahsjaima in ina þo alla ize ist haubiþ Xristus us þammei all leik
gagatiloþ jah gagahaftiþ þairh allos gawissins andstaldis bi waurstwa in mitaþ
ana ainƕarjoh fero uswahst leikis taujiþ du timreinai seinai in frijaþwai þata
nu qiþa jah weitwodja in fraujin ei þanaseiþs ni gaggaiþ swaswe jah anþaros
þiudos gaggand in uswissja hugis seinis riqizeinai gahugdai wisandans framaþjai
libainais gudis in unwitjis þis wisandins in im in daubiþos hairtane seinaize
þaiei uswenans waurþanai sik silbans atgebun aglaitein in waurstwein unhrainiþos
allaizos in faihufrikein iþ jus ni swa ganemuþ Xristu jabai sweþauh ina
hausideduþ jah in imma uslaisidai sijuþ swaswe ist sunja in Iesu ei aflagjaiþ
jus bi frumin usmeta þana fairnjan mannan þana riurjan bi lustum afmarzeinais
an-niujaiþ uþ þan ahmin fraþjis izwaris jag gahamoþ þamma niujin mann þamma bi
guda gaskapanin in garaihtein jah weihiþai sunjos in þizei aflagjandans liugn
rodjaiþ sunja ƕarjizuh miþ neƕundjin seinamma unte sijum anþar anþaris liþus
þwairhai þ þan sijaiþ jah ni frawaurkjaiþ sunno ni dissigqai ana þwairhein
izwara ni gibiþ staþ unhulþin saei hlefi þanaseiþs ni hlifai iþ mais arbaidjai
waurkjands swesaim handum þiuþ ei habai dailjan þaurbandin ainhun waurde
ubilaize us munþa izwaramma ni usgaggai ak þatei goþ sijai du timreinai
galaubeinais ei gibai anst hausjandam jah ni gaurjaiþ þana weihan ahman gudis in
þammei gasiglidai sijuþ in daga uslauseinais alla baitrei jah hatis jah þwairhei
jah hrops jah wajamereins afwairpaidau af izwis miþ allai unselein wairþaid uh
miþ izwis misso seljai armahairtai fragibandans izwis misso swaswe guþ in
Xristau fragaf izwis 

Wairþaiþ nu galeikondans guda swe barna liuba jah gaggaiþ in frijaþwai swaswe
jah Xristus frijoda uns jah atgaf sik silban faur uns hunsl jah sauþ guda du
daunai woþjai aþþan horinassus jah allos unhrainiþos aiþþau faihufrikei nih
namnjaidau aiþþau aglaitiwaurdei aiþþau dwalawaurdei aiþþau saldra þoei du
þaurftai ni fairrinnand ak mais awiliuda þata auk witeiþ kunnandans þatei ƕazuh
hors aiþþau unhrains aiþþau faihufriks þatei ist galiugagude skalkinassaus ni
habaiþ arbi in þiudangardjai Xristaus jah gudis ni manna izwis usluto lausaim
waurdam þairh þoei qimiþ hatis gudis ana sunum ungalaubeinais ni wairþaiþ nu
gadailans im wesuþ auk suman riqiz iþ nu liuhaþ in fraujin swe barna liuhadis
gaggaiþ aþþan akran liuhadis ist in allai selein jah garaihtein jah sunjai
gakiusandans þatei sijai waila galeikaiþ fraujin jah ni gamainjaiþ waurstwam
riqizis duþþe ni wairþaiþ unfrodai ak fraþjandans ƕa sijai wilja fraujins qenes
seinaim abnam ufhausjaina swaswe fraujin unte wair ist haubiþ qenais swaswe jah
Xristus haubiþ aikklesjons jah is ist nasjands leikis akei swaswe aikklesjo
ufhauseiþ Xristu swah qenes abnam seinaim in allamma jus wairos frijoþ qenins
izwaros swaswe jah Xristus frijoda aikklesjon jah sik silban atgaf faur þo ei þo
gaweihaidedi gahrainjands þwahla watins in waurda ei ustauhi silba sis wulþaga
aikklesjon ni habandein wamme aiþþau maile aiþþau ƕa swaleikaize ak ei sijai
weiha jah unwamma swa jah wairos skulun frijon seinos qenins swe leika seina
saei seina qen frijoþ sik silban frijoþ ni auk manna ƕanhun sein leik fijaida ak
fodeiþ ita jah warmeiþ swaswe jah Xristus aikklesjon 

taujiþ þiuþis þata ganimiþ at fraujin jaþþe skalks jaþþe freis fraletandans im
ƕotos witandans þatei im jah izwis sama frauja ist in himinam jah wiljahalþei
nist at imma unte nist izwis brakja wiþra leik jah bloþ ak wiþra reikja jah
waldufnja wiþra þans fairƕu habandans riqizis þis wiþra þo ahmeinona unseleins
in þaim himinakundam duþþe nimiþ sarwa gudis ei mageiþ andstandan in þamma daga
ubilin jah in allamma uswaurkjandans standan standaiþ nu ufgaurdanai hupins
izwarans sunjai jag gapaidodai brunjon garaihteins jag gaskohai fotum in
manwiþai aiwaggeljons gawairþjis ufar all andnimandans skildu galaubeinais
þammei maguþ allos arƕaznos þis unseljins funiskos afƕapjan jah hilm naseinais
nimaiþ jah meki ahmins þatei ist waurd gudis þairh allos aihtronins jah bidos
aihtrondans in alla mela in ahmin jah du þamma wakandans sinteino usdaudein jah
bidom fram allaim þaim weiham jah fram mis ei mis gibaidau faur þoei airino in
kunawidom ei in izai gadaursjau swe skuljau rodjan aþþan ei jah jus witeiþ ƕa bi
mik ist ƕa ik tauja kanneiþ izwis allata Twkeikus sa liuba broþar jah triggwa
andbahts in fraujin þanei insandida du izwis duþþe ei kunneiþ ƕa bi mik ist jah
gaþrafstjai hairtona izwara gawairþi broþrum jah friaþwa miþ galaubeinai fram
guda attin jah fraujin Iesu Xristau ansts miþ allaim þaiei frijond fraujan
unsarana Iesu Xristu in unriurein amen 

Du Aifaisium ustauh 

managistans broþre in fraujin gatrauandans bandjom meinaim mais gadaursan
unagandans waurd gudis rodjan sumai raihtis jah in neiþis jah haifstais sumai
þan in godis wiljins Xristu merjand sumai þan us friaþwai witandans þatei du
sunjonai aiwaggeljons gasatiþs im iþ þaiei us haifstai Xristu merjand ni
swiknaba munandans sik aglons urraisjan bandjom meinaim ƕa auk þandei allaim
haidum jaþþe inilon jaþþe sunjai Xristus merjada jah in þamma fagino akei jah
faginon duginna unte wait ei þata mis gagaggiþ du ganistai þairh izwara bida jah
andstald ahmins Xristaus Iesuis bi usbeisnai jah wenai meinaim unte ni in
waihtai gaaiwiskoþs wairþa ak in allai trauainai swe sinteino jah nu mikiljada
Xristus in leika meinamma jaþþe þairh libain jaþþe þairh dauþu aþþan mis liban
Xristus ist jah gaswiltan gawaurki iþ jabai liban in leika þata mis akran
waurstwis ist jah ƕaþar waljau ni kann aþþan dishabaiþs im us þaim twaim þanuh
lustu habands andletnan jah miþ Xristau wisan und filu mais batizo ist aþþan du
wisan in leika þaurftozo in izwara jah þata triggwaba wait þatei wisa jah
þairhwisa at allaim izwis du izwarai framgahtai jah fahedai galaubeinais
izwaraizos ei ƕoftuli izwara biauknai in Xristau Iesu in mis þairh meinana qum
aftra du izwis ƕeh wairþaba aiwaggeljons Xristaus usmitaiþ ei jaþþe qimau jah
gasaiƕau izwis jaþþe aljaþro gahausjau bi izwis þatei standiþ in ainamma ahmin
ainai saiwalai samana arbaidjandans galaubeinai aiwaggeljons jah ni in waihtai
afagidai fram þaim andastaþjam þatei ist im ustaikneins fralustais iþ izwis
ganistais jah þata fram guda izwis fragiban ist faur Xristu ni þatainei du imma
galaubjan ak jah þata faur ina winnan þo samon haifst habandans þoei gasaiƕiþ in
mis jah nu hauseiþ in mis 

Jabai ƕo nu gaþrafsteino in Xristau jabai ƕo gaþlaihte friaþwos jabai ƕo
gamainduþe ahmins jabai ƕo mildiþo jah gableiþeino usfulleiþ meina fahed ei þata
samo hugjaiþ þo samon friaþwa habandans samasaiwalai samafraþjai ni waiht bi
haifstai aiþþau lausai hauheinai ak in allai hauneinai gahugdais anþar anþarana
munands sis auhuman ni þo seina ƕarjizuh mitondans ak jah þo anþaraize ƕarjizuh
þata auk fraþjaidau in izwis þatei jah in Xristau Iesu saei in gudaskaunein
wisands ni wulwa rahnida wisan sik galeiko guda ak sik silban uslausida wlit
skalkis nimands in galeikja manne waurþans jah manaulja bigitans swe manna
gahaunida sik silban waurþans ufhausjands attin und þatei swe attin barn
miþskalkinoda mis in aiwaggeljon þanuh nu wenja sandjan biþe gasaiƕa ƕa bi mik
ist suns aþþan gatraua in fraujin þammei jah silba sprauto qima aþþan þarb munda
Aipafraudeitu broþar jah gawaurstwan jah gahlaiban meinana iþ izwarana apaustulu
jah andbaht þaurftais meinaizos sandjan du izwis in þize hausideduþ ina siukan
jah auk siuks was neƕa dauþau akei guþ ina gaarmaida aþþan ni þatainei ina ak
jah mik ei gaurein ana gaurein ni habau sniumundos nu insandida ina ei
gasaiƕandans ina aftra faginoþ jah ik hlasoza sijau andnimaiþ nu ina in fraujin
miþ allai fahedai jah þans swaleikans swerans habaiþ unte in waurstwis Xristaus
und dauþu atneƕida ufarmunnonds saiwalai seinai ei usfullidedi izwar gaidw bi
mein andbahti 

þata anþar broþrjus meinai faginoþ in fraujin þo samona izwis meljan mis sweþauh
ni latei iþ izwis þwastiþa saiƕiþ þans hundans saiƕiþ þans ubilans waurstwjans
saiƕiþ þo gamaitanon aþþan weis sium bimait weis ahmin guda skalkinondans jah
ƕopandans in Xristau Iesu jan ni in leika gatrauam jah þan ik habands trauain
jah in leika jabai ƕas anþar þugkeiþ trauan in leika ik mais bimait ahtaudogs us
knodai Israelis kunjis Bainiameinis Haibraius us Haibraium bi witoda Fareisaius
bi aljana wrakjands aikklesjon bi garaihtein þizai sei in witoda ist wisands
usfairina akei þatei was mis gawaurki þatuh rahnida in Xristaus sleiþa wisan
aþþan sweþauh all domja sleiþa wisan in ufarassaus kunþjis Xristaus Iesuis
fraujins meinis in þizei allamma gasleiþiþs im jah domja smarnos wisan allata ei
Xristau du gawaurkja habau jah bigitaidau in imma ni habands meina garaihtein þo
us witoda akei þo þairh galaubein Xristaus Iesuis sei us guda ist garaihtei ana
galaubeinai du kunnan ina jah maht usstassais is jah gamainduþ þulaine is
miþkauriþs was dauþau is ei ƕaiwa gaqimau in usstassai us dauþaim ni þatei ju
andnemjau aiþþau ju garaihts gadomiþs sijau aþþan afargagga ei gafahau in þammei
gafahans warþ fram Xristau broþrjus ik mik silban ni nauh man gafahan aþþan ain
sweþauh þaim aftra ufarmunnonds iþ du þaim þoei faura sind mik ufþanjands bi
mundrein afargagga afar sigislauna þizos iupa laþonais gudis in Xristau Iesu swa
managai nu swe sijaima fullawitans þata hugjaima jah jabai ƕa aljaleikos hugjiþ
jah þata izwis guþ andhuljiþ aþþan sweþauh du þammei gasnewum ei samo hugjaima
samon gaggan garaideinai unte managai gaggand þanzei ufta qaþ izwis iþ nu jag
gretands qiþa þans fijands galgins Xristaus þizeiei andeis wairþiþ fralusts
þizeiei guþ wamba ist jah wulþaus in skandai ize þaiei airþeinaim fraþjand iþ
unsara bauains in himinam ist þaþroei jah nasjand usbeidam fraujan Iesu Xristu
saei inmaideiþ leika hauneinais unsaraizos du ibnaskaunjamma leika wulþaus
seinis bi waurstwa unte mag jah ufhnaiwjan sis alla 

Swaei nu broþrjus meinai liubans jah lustusamans faheþs jah waips meins swa
standaiþ in fraujin Aiodian bidja jas Swntwkein bidja þata samo fraþjan in
fraujin jai jah þuk waliso bidja gajuko niþais þos þozei miþarbaididedun mis in
aiwaggeljon miþ Klaimaintau jah anþaraim gawaurstwam meinaim þizeei namna sind
in bokom libainais nunu nu faginoþ in fraujin sinteino aftra qiþa faginoþ
anawiljei izwara kunþa sijai allaim mannam frauja neƕa ist ni waihtai maurnaiþ
ak in allai bidai jah aihtronai miþ awiliudam bidos izwaros kunþos sijaina jah
gawairþi gudis þatei ufar ist all ahane fastaiþ hairtona jah leika izwara in
Xristau Iesu þata anþar broþrjus þisƕah þatei ist sunjein þisƕah þatei gariud
þisƕah þatei garaiht þisƕah þatei weih þisƕah þatei liubaleik þisƕah þatei
wailameri jabai ƕo godeino jabai ƕo hazeino þata mitoþ aþþan faginoda in fraujin
mikilaba unte ju ƕan gaþaihuþ du faur mik fraþjan ana þammei jah froþuþ aþþan
analatidai waurþuþ lais jah ufarassu haban in allamma jah in allaim usþroþiþs im
jah sads wairþan jah gredags jah ufarassau haban jah þarbos þulan all mag in
þamma inswinþjandin mik Xristau aþþan sweþauh waila gatawideduþ gamainja
briggandans meina aglon aþþan wituþ jah jus Filippisius þatei in anastodeinai
aiwaggeljons þan usiddja af Makidonai ni ainohun aikklesjono mis gamainida in
raþjon gibos jah andanemis alja jus ainai unte jah in Þaissalauneikai jah
ainamma sinþa jah twaim andawizn mis insandideduþ ni þatei gasokjau giba ak
gasokja akran 

in sunjai swaswe ganemuþ at Aipafrin þamma liubin gaskalkja unsaramma saei ist
triggws faur izwis andbahts Xristaus Iesuis saei jah gakannida uns izwara
friaþwa in ahmin duþþe jah weis fram þamma daga ei hausidedum ni ƕeilaidedum
faur izwis bidjandans jah aihtrondans ei fullnaiþ kunþjis wiljins is in allai
handugein jah frodein ahmeinai wairþaba fraujins in allamma þatei galeikai in
allamma waurstwe godaize akran bairandans jah wahsjandans in ufkunþja gudis in
allai mahtai gaswinþidai bi mahtai wulþaus is in allai usþulainai jah usbeisnai
miþ fahedai awiliudondans attin saei laþoda izwis du dailai hlautis weihaize in
liuhada saei galausida izwis us waldufnja riqizis jah atnam in þiudangardja
sunus friaþwos seinaizos in þammei habam faurbauht fralet frawaurhte saei ist
frisahts gudis ungasaiƕanis frumabaur allaizos gaskaftais unte in imma gaskapana
waurþun alla in himinam jah ana airþai þo gasaiƕanona jaþ þo ungasaiƕanona jaþþe
sitlos jaþþe fraujinassjus jaþþe reikja jaþþe waldufnja alla þairh ina jah in
imma gaskapana sind jah is ist faura allaim jah alla in imma ussatida sind jah
is ist haubiþ leikis aikklesjons saei ist anastodeins frumabaur us dauþaim ei
sijai in allaim is frumadein habands unte in imma galeikaida alla fullon bauan
jah þairh ina gafriþon alla in imma gawairþi taujands þairh bloþ galgins is
þairh ina jaþþe þo ana airþai jaþþe þo ana himinam jah izwis simle wisandans
framaþidans jah fijands gahugdai in waurstwam ubilaim iþ nu gafriþodai in leika
mammons is þairh dauþu du atsatjan izwis weihans jah unwammans jah usfairinans
faura imma jabai sweþauh þairhwisiþ in galaubeinai gaþwastidai jah gatulgidai
jah ni afwagidai af wenai aiwaggeljons þoei hausideduþ sei merida ist in alla
gaskaft þo uf himina þizozei warþ ik Pawlus andbahts nu fagino in þaimei winna
faur izwis jah usfullja gaidwa aglono Xristaus in leika meinamma faur leik is
þatei ist aikklesjo þizozei warþ ik andbahts bi ragina gudis þatei giban ist mis
in izwis du usfulljan waurd gudis runa sei gafulgina was fram aiwam jah fram
aldim iþ nu gaswikunþida warþ þaim weiham is þaimei wilda guþ gakannjan gabein
wulþaus þizos runos in þiudom þatei ist Xristus in izwis wens wulþaus þanei weis
gateiham talzjandans all manne jah laisjandans all manne in allai handugein ei
atsatjaima all manne fullawitan in Xristau Iesu du þammei arbaidja usdaudjands
bi waurstwa sei inna uswaurkeiþ in mis in mahtai 

Jus fraujans garaiht jah ibnassu þewisam atkunnaiþ witandans þatei aihuþ jah jus
fraujan in himinam bidjandans samana jah bi uns ei guþ uslukai unsis haurd
waurdis du rodjan runa Xristaus in þizozei jah gabundans im þo swaswe skuljau
rodjan in handugein gaggaiþ du þaim uta mel usbugjandans waurd izwar sinteino in
anstai salta gasupoþ sijai ei witeiþ ƕaiwa skuleiþ ainƕarjammeh andhafjan þatei
bi mik ist all gakanneiþ izwis Twkeikus sa liuba broþar jah triggwa andbahts jah
gaskalki in fraujin þanei insandida du izwis duþe ei kunnjai ƕa bi izwis ist jah
gaþrafstjai hairtona izwara miþ Aunisimau þamma liubin jah triggwin broþr saei
ist us izwis þaiei all izwis gakannjand þatei her ist goleiþ izwis Aristarkus sa
miþfrahunþana mis jah Markus gadiliggs Barnabins bi þanei nemuþ anabusnins ei
jabai qimai at izwis andnimaiþ ina jah Iesus saei haitada Justus þaiei sind us
bimaita þai ainai gawaurstwans sind þiudangardjos gudis þaiei wesun mis du
gaþrafsteinai goleiþ izwis Aipafras sa us izwis skalks Iesuis Xristaus sa
sinteino usdaudjands bi izwis in bidom ei standaiþ allawaurstwans jah
fullawitans in allamma wiljin gudis weitwodja auk imma þatei habaiþ manag aljan
bi izwis jah bi þans þaiei sind goleiþ izwis Lukas leikeis sa liuba goleiþ þans
in Laudeikaia broþruns jah Nwmfan jah þo ingardjon is aikklesjon jah þan
ussiggwaidau at izwis so aipistaule taujaiþ ei jah in Laudekaion aikklesjon
ussiggwaidau jah þoei ist us Laudeikaion jus ussiggwaid jah qiþaiþ Arkippau saiƕ
þata andbahti þatei andnamt in fraujin ei ita usfulljais goleins meinai handau
Pawlaus gamuneiþ meinaizos bandjos ansts miþ izwis amen 

du Kaulaussaium ustauh 

jah guþ ƕaiwa weihaba jah garaihtaba jah unfairinodaba izwis þaim galaubjandam
wesum swaswe wituþ ainƕarjanoh izwara swe atta barna seina bidjandans izwis jah
gaþlaihandans jah weitwodjandans du gaggan izwis wairþaba gudis saei laþoda
izwis du seinai þiudangardjai jah wulþau duþe jah weis awiliudom guda
unsweibandans unte nimandans at uns waurd hauseinais gudis andnemuþ ni swaswe
waurd manne ak swaswe ist sunjaba waurd gudis þatei jah waurkeiþ in izwis juzei
galaubeiþ jus auk galeikondans waurþuþ broþrjus aikklesjom gudis þaim wisandeim
in Iudaia in Xristau Iesu unte þata samo wunnuþ jah jus fram izwaraim inkunjam
swaswe jah weis fram Iudaium þaiei jah fraujin usqemun Iesua jah swesaim
praufetum jah uns frawrekun jah guda ni galeikandans jah allaim mannam
andaneiþans sind warjandans uns du þiudom rodjan ei ganisaina akei du usfulljan
seinos frawaurhtins sinteino aþþan snauh ana ins hatis gudis und andi aþþan weis
broþrjus gaainaidai af izwis du mela ƕeilos andwairþja ni hairtin ufarassau
sniumidedum andaugi izwar gasaiƕan in managamma lustau unte wildedum qiman at
izwis ik raihtis Pawlus jah ainamma sinþa jah twaim jah analatida uns Satana ƕa
auk ist unsara wens aiþþau faheþs aiþþau waips ƕoftuljos niu jus in andwairþja
fraujins unsaris Iesuis Xristaus in is quma jus auk siuþ wulþus unsar jah faheþs

In þizei ju ni usþulandans þanamais galeikaida uns ei biliþanai weseima in
Aþeinim ainai jah insandidedum Teimauþaiu broþar unsarana jah andbaht gudis in
aiwaggeljon Xristaus ei izwis gatulgjai jah bidjai bi galaubein izwara ei ni
ainshun afagjaidau in þaim aggwiþom silbans auk wituþ þatei du þamma satidai
sijum jah auk þan wesum at izwis fauraqeþum izwis þatei anawairþ was uns du
winnan agliþos swaswe jah warþ jah wituþ duþþe jah ik ju ni usþulands insandida
du ufkunnan galaubein izwara ibai aufto usfaifraisi izwis sa fraisands jah sware
wairþai arbaiþs unsara aþþan nu at qimandin Teimauþaiu at unsis fram izwis jah
gateihandin uns galaubein jah friaþwa izwara jah þatei gaminþi unsar habaiþ god
sinteino gairnjandans uns gasaiƕan swaswe jah weis izwis in uh þis gaþrafstidai
sijum broþrjus fram izwis ana allai nauþai jah aglon unsarai in izwaraizos
galaubeinais unte sai libam jabai jus gastandiþ in fraujin ƕa auk awiliude magum
usgildan guda bi izwis ana allai fahedai þizaiei faginom in izwara faura guda
unsaramma naht jah daga ufarassau bidjandans ei gasaiƕaima andwairþja izwara jah
ustiuhaima waninassu galaubeinais izwaraizos aþþan silba guþ jah atta unsar jah
frauja unsar Iesus Xristus garaihtjai wig unsarana du izwis aþþan izwis frauja
managjai jah ganohnan gataujai friaþwai in izwis misso jah allans swaswe jah
weis in izwis du tulgjan hairtona izwara unfairinona in weihiþai faura guda jah
attin unsaramma in quma fraujins unsaris Iesuis Xristaus miþ allaim þaim weiham
seinaim 

þannu nu broþrjus anahaitam bidai izwis jah bidjam in fraujin Iesua ei swaswe
andnemuþ at uns ƕaiwa skuluþ gaggan jah galeikan guda swa jah gaggaiþ jah
gaaukaiþ mais wituþ auk ƕarjos anabusnins atgebum izwis þairh fraujan Iesu
Xristu unte ni laþoda uns guþ du unhrainiþai ak in weihiþa in uh þis nu saei
ufbrikiþ ni mann ufbrikiþ ak guda saei gaf ahman seinana weihana izwis aþþan bi
broþrulubon ni þaurbum meljan izwis unte silbans jus at guda uslaisidai sijuþ du
frijon izwis misso jah auk taujiþ þata in allans broþruns in allai Makidonai
aþþan bidjam izwis broþrjus biauknan mais jah biarbaidjan anaqal jah taujan
swesa jah waurkjan handum izwaraim swaswe jah izwis anabudum ei gaggaiþ gafehaba
du þaim þaiei uta sind jah ni ainishun ƕis þaurbeiþ aþþan ni wileima izwis
unweisans broþrjus bi þans anaslepandans ei ni saurgaiþ swe þai anþarai þaiei ni
haband wen unte jabai galaubjam þatei Iesus gaswalt jah usstoþ swa jah guþ þans
þaiei anasaislepun þairh Iesu tiuhiþ miþ imma þat uþ þan izwis qiþam in waurda
fraujins þatei weis þai libandans þai bilaibidans in quma fraujins ni bisniwam
faur þans anaslepandans unte silba frauja in haitjai in stibnai arkaggilaus jah
in þuthaurna gudis dalaþ atsteigiþ af himina jah dauþans þai in Xristau
usstandand faurþis þaþro þan weis þai libandans þai aflifnandans suns miþ imma
frawilwanda in milhmam du gamotjan fraujin in luftau jah swa framwigis miþ
fraujin wairþam swaei nu þrafsteiþ izwis misso in þaim waurdam 

Aþþan bi þo þeihsa jah mela broþrjus ni þaurbum ei izwis meljaima unte silbans
glaggwo wituþ þatei dags fraujins swe þiubs in naht swa qimiþ þan qiþand
gawairþi jah tulgiþa þanuh unweniggo ins biqimiþ fralusts swaswe sair qiþuhafton
jah ni unþaþliuhand aþþan jus broþrjus ni sijuþ in riqiza ei sa dags izwis swe
þiubs gafahai unte allai jus sunjus liuhadis sijuþ jah sunjus dagis ni siuþ
nahts ni riqizis þannu nu ni slepaima swe þai anþarai ak wakaima jah warai
sijaima unte þaiei slepand naht slepand jah þaiei drugkanai wairþand nahts
drugkanai wairþand iþ weis dagis wisandans usskawai sijaima gahamodai brunjon
galaubeinais jah friaþwos jah hilma wenai naseinais unte ni satida uns guþ in
hatis ak du gafreideinai ganistais þairh fraujan unsarana Iesu Xristu saei
gaswalt faur uns ei jaþþe slepaima jaþþe wakaima samana miþ imma libaima in uh
þis þrafsteiþ izwis misso jah timrjaiþ ainƕarjizuh anþar anþarana swaswe jah
taujiþ aþþan bidjam izwis broþrjus kunnan þans arbaidjandans in izwis jah
faurstassjans izwarans in fraujin jah talzjandans izwis jah sweraiþ ins
ufarassau in friaþwai in waurstwis ize jah gawairþi habaiþ in izwis bidjam uþ
þan izwis broþrjus talzjaiþ þans ungatassans þrafstjaiþ þans grindafraþjans
usþulaiþ þans siukans usbeisneigai sijaiþ wiþra allans saiƕiþ ibai ƕas ubil und
ubilamma ƕamma usgildai ak sinteino þiuþ laistjaiþ miþ izwis misso jah wiþra
allans sinteino faginoþ in fraujin unsweibandans bidjaiþ in allamma awiliudoþ
þata auk ist wilja gudis in Xristau Iesu in izwis ahman ni afƕapjaiþ praufetjam
ni frakunneiþ aþþan all uskiusaiþ þatei god sijai gahabaiþ aþþan silba guþ
gawairþjis gaweihai izwis allandjo jah gahailana izwarana ahman jah saiwala jah
leik unfairinona in quma fraujins unsaris Iesuis Xristaus gafastaindau triggws
saei laþoda izwis saei jah taujiþ broþrjus bidjaiþ uþ þan jah bi uns goljaiþ
broþruns allans in gafrijonai weihai biswara izwis in fraujin ei ussiggwaidau so
aipistaule allaim þaim weiham broþrum ansts fraujins unsaris Iesuis Xristaus miþ
izwis amen 

Du Þaissalauneikaium ·a· ustauh 

Aipistaule Pawlaus du Þaissalauneikaium ·b· anastodeiþ 

Pawlus jah Silbanus jah Teimauþaius aikklesjon Þaissalauneikaie in guda attin
unsaramma jah fraujin Iesu Xristau ansts izwis jah gawairþi fram guda attin
unsaramma jah fraujin Iesu Xristau awiliudon skulum guda sinteino in izwara
broþrjus swaswe wairþ ist unte ufarwahseiþ galaubeins izwara jah managniþ
friaþwa ainƕarjizuh allaize izwara in izwis misso swaei weis silbans in izwis
ƕopam in aikklesjom gudis in stiwitjis izwaris jah galaubeinais in allaim
wrakjom izwaraim jah aglom þozei usþulaiþ taikn garaihtaizos stauos gudis du
wairþans briggan izwis þiudangardjos gudis in þizozei jah þulaiþ sweþauh jabai
garaiht ist at guda usgildan þaim gaþreihandam izwis aggwiþa jah izwis
gaþulandam iusila miþ uns in andhuleinai fraujins unsaris Iesuis af himinam miþ
aggilum mahtais is in funins lauhmunjai gibandins fraweit ni kunnandam guþ jah
ni ufhausjandam aiwaggeljon fraujins unsaris Iesuis Xristaus þaiei fraweit
usgiband fralust aiweinon fram andwairþja fraujins jah fram wulþau mahtais is
þan qimiþ ushauhnan in þaim weiham seinaim jah sildaleiknan in allaim þaim
galaubjandam unte galaubida ist weitwodei unsara du izwis in daga jainamma du
þammei jah bidjam sinteino bi izwis ei izwis wairþans briggai þizos laþonais guþ
unsar jah fulljai alla leikain þiuþeinais seinaizos jah waurstw galaubeinais in
mahtai ei ushauhnai namo fraujins unsaris Iesuis Xristaus in izwis jah jus in
imma bi anstai gudis unsaris jah fraujins unsaris Iesuis Xristaus 

Aþþan bidjam izwis broþrjus in qumis fraujins unsaris Iesuis Xristaus jah
gaqumþais unsaraizos du imma du ni sprauto wagjan izwis fram ahin nih drobnan
nih þairh ahman nih þairh waurda nih þairh aipistaulein swe þairh uns swe þatei
instandai dags Xristaus ni ƕashun izwis usluto ƕamma haidau unte niba qimiþ
afstass faurþis jah andhulids wairþai manna frawaurhtais sunus fralustais sa
andstandands jah ufarhafjands sik ufar all qiþanana guþ aiþþau blotinassu swaei
ina in alh gudis gasitan unsaros aþþan silba frauja unsar Iesus Xristus jah guþ
jah atta unsar saei frijoda uns jah atgaf gaþlaiht aiweina jah wen goda in
anstai gaþrafstjai hairtona izwara jah gatulgjai in allaim waurstwam jah waurdam
godaim 

þata anþar gabidjaiþ jah bi unsis broþrjus ei waurd fraujins þragjai jah
mikiljaidau swaswe jah at izwis jah ei uslausjaindau af gastojanaim jah ubilaim
mannam ni auk ist allaim galaubeins aþþan triggws frauja saei gatulgeiþ izwis
jah galausjai izwis af þamma ubilin aþþan gatrauam in fraujin in izwis ei þatei
anabudum izwis jah taujiþ jah taujan habaiþ ak frauja garaihtjai hairtona izwara
in friaþwai gudis jah in usþulainai Xristaus ist galeikon unsis unte ni
ungatewidai wesum in izwis nih arwjo hlaib matidedum at ƕamma ak winnandans in
arbaidai naht jah daga waurkjandans ei ni kauridedeima ƕana izwara ni þatei ni
habaidedeima waldufni ak ei uns silbans du frisahtai gebeima izwis du galeikon
unsis jah auk þan wesum at izwis þata izwis anabudum ei jabai ƕas ni wili
waurkjan nih matjai hausjam auk sumans ƕairbandans in izwis ungatassaba ni waiht
waurkjandans ak fairweitjandans þaim uh swaleikaim anabiudam jah bidjam in
fraujin Iesua Xristau ei miþ rimisa waurkjandans seinana hlaif matjaina aþþan
jus broþrjus ni wairþaiþ usgrudjans waila taujandans iþ jabai ƕas ni ufhausjai
waurda unsaramma þairh þos bokos þana gatarhjaiþ jan ni swaswe fijand ina
rahnjaiþ ak talzjaiþ swe broþar aþþan silba frauja gawairþeis gibai izwis
gawairþi sinteino in allaim stadim frauja miþ allaim izwis so goleins meinai
handau Pawlaus þatei ist bandwo ana allaim aipistaulem meinaim swa melja ansts
fraujins unsaris Iesuis Xristaus miþ allaim izwis amen 

Du Þaissalauneikaium anþara ustauh 

Du Teimauþaiau ·a· dustodeiþ 

Pawlus apaustaulus Xristaus Iesuis bi anabusnim gudis nasjandis unsaris jah
Xristaus Iesuis wenais unsaraizos Teimauþaiau walisin barna in galaubeinai ansts
armaio gawairþi fram guda attin jah Xristau Iesu fraujin unsaramma swaswe baþ
þuk saljan in Aifaison galeiþands Makedonais ei faurbiudais sumaim ei anþarleiko
ni laisjaina niþ þan atsaiƕaina spille jah gabaurþiwaurde andalausaize þoei
soknim andstaldand mais þau timreinai gudis þizai wisandein in galaubeinai aþþan
andeis ist anabusnais friaþwa us hrainjamma hairtin jah miþwissein godai jah
galaubeinai unhindarweisai af þaimei sumai afairzidai uswandidedun du
lausawaurdein wiljandans wisan witodalaisarjos nih fraþjandans nih ƕa rodjand
nih bi ƕa stiurjand aþþan witum þatei goþ ist witoþ jabai ƕas is witoda brukeiþ
witands þatei garaihtamma nist witoþ satiþ ak witodalausaim jah untalaim jah
unsibjaim jah frawaurhtaim jah unairknaim jah usweihaim attans bliggwandam jah
aiþeins horam mannans gaþiwandam liugnjam ufarswaram jah jabai ƕa aljis þizai
hailon laiseinai andstandiþ sei ist bi aiwaggeli wulþaus þis audagins gudis
þatei gatrauaiþ ist mis jah awiliudo þamma inswinþjandin mik Xristau Iesu
fraujin unsaramma unte triggwana mik rahnida gasatjands in andbahtja ikei faura
was wajamerjands jah wraks jah ufbrikands akei gaarmaiþs was unte unwitands
gatawida in ungalaubeinai iþ ufarassiþ warþ ansts fraujins miþ galaubeinai jah
friaþwai þizai in Xristau Iesu triggw þata waurd jah allaizos andanumtais wairþ
þatei Xristus Iesus qam in þamma fairƕau frawaurhtans nasjan þizeei frumists im
ik akei duþþe gaarmaiþs warþ ei in mis frumistamma ataugidedi Xristaus Iesus
alla usbeisnein du frisahtai þaim ize anawairþai wesun du galaubjan imma du
libainai aiweinon aþþan þiudana aiwe unriurjamma ungasaiƕanamma ainamma frodamma
guda sweriþa jah wulþus in aldins aiwe amen faura faursniwandam ana þuk
praufetjam ei driugais in þaim þata godo drauhtiwitoþ habands galaubein jah goda
miþwissein þizaiei sumai afskiubandans bi galaubein naqadai waurþun þizeei ist
Hwmainaius jah Alaiksandrus þanzei anafalh Satanin ei gatalzjaindau ni
wajamerjan 

Aþþan ahma swikunþaba qiþiþ þatei in spedistaim dagam afstandand sumai
galaubeinai atsaiƕandans ahmane airziþos jah laiseino unhulþono in liutein
liugnawaurde jah gatandida habandane swesa miþwissein warjandane liugos gaþarban
mate þanzei guþ gaskop du andniman miþ awiliudam galaubjandam jah ufkunnandam
sunja unte all gaskaftais gudis goþ jah ni waiht du uswaurpai miþ awiliudam
andnuman gaweihada auk þairh waurd gudis jah bida þata insakands broþrum goþs
wairþis andbahts Xristaus Iesuis alands waurdam galaubeinais jah godaizos
laiseinais þoei galaistides iþ þo usweihona swe usalþanaizo spilla biwandei iþ
þroþei þuk silban du gagudein aþþan leikeina usþroþeins du fawamma ist bruks iþ
gagudei du allamma ist bruks gahaita habandei libainais þizos nu jah þizos
anawairþons triggw þata waurd jah allaizos andanumtais wairþ duþþe allis
arbaidjam jah idweitjanda unte wenidedum du guda libandin saei ist nasjands
allaize manne þishun galaubjandane anabiud þata jah laisei ni manna þeinai
jundai frakunni ak frisahts sijais þaim galaubjandam in waurda in usmeta in
friaþwai in galaubeinai in swikniþai unte qima gaumei saggwa boko gaþlaihtai
laiseinai ni sijais unkarja þizos in þus anstais sei gibana warþ þus þairh
praufetjans afar analageinai handiwe praizbwtaireins atsaiƕ du þus silbin jah du
laiseinai usdaudo þairhwis in þaim þatuh auk taujands jah þuk silban ganasjis
jah hausjandans þus 

Seneigana ni andbeitais ak gaþlaih swe attin juggans swe broþruns sineigos swe
aiþeins juggos swe swistruns in allai swiknein widuwons swerai þozei bi sunjai
sijaina widuwons galaisjaina sik faurþis swesana gard barusnjan jah andalauni
usgiban fadreinam þata auk ist andanem in andwairþja gudis aþþan soei bi sunjai
widuwo ist jah ainakla wenida du guda jah þairhwisiþ in bidom nahtam jah dagam
iþ so wizondei in azetjam jah libandei dauþa ist jah þata anabiud ei
ungafairinodos sijaina aþþan jabai ƕas swesaim þishun ingardjam ni gaþlaihiþ
galaubein inwidiþ jah ist ungalaubjandin wairsiza widuwo gawaljaidau ni mins
saihs tigum jere sei wesi ainis abins qens in waurstwam godaim weitwodiþa
habandei jah barna fodidedi jah gastins andnemi jah weihaim fotuns þwohi jah
aglons winnandam andbahtidedi jah allamma waurstwe godaize afarlaistidedi iþ
juggos widuwons biwandei þan auk gairnidedeina wiþra Xristu liugan wileina
habandeins staua unte frumein galaubein wana gatawidedun aþþan samana jah
unwaurstwons laisjand sik þairhgaggan gardins aþþan ni þatain unwaurstwons ak
jah unfaurjos jah fairweitjandeins rodjandeins þoei ni skulda sind wiljau nu
juggos liugan barna bairan garda waldan widuwons andbahtjai im jah ni kaurjaidau
aikklesjo ei þaim bi sunjai in waurda jah in laiseinai qaþ auk gameleins auhsau
þriskandin munþ ni faurwaipjais jah wairþs sa waurstwa mizdons is bi
praizbwtairein wroh ni andnimais niba in andwairþja twaddje aiþþau þrije
weitwode iþ þans frawaurhtans in andwairþja allaize gasak ei jah þai anþarai
agis habaina weitwodja in andwairþja gudis jah fraujins unsaris Iesuis Xristaus
jah þize gawalidane aggile ei þata fastais inu faurdomein ni waiht taujands bi
wiljahalþein handuns sprauto ni mannhun lagjais ni gamainja siais frawaurhtim
framaþjaim þuk silban swiknana fastais ju ni drigkais þanamais wato ak weinis
leitil brukjais in qiþaus þeinis jah þizo ufta sauhte þeinaizo sumaize manne
frawaurhteis swikunþos sind faurbisniwandeins du stauai sumaize h þan jah
afargaggand samaleiko þan jah waurstwa goda swikunþa sind jah þoei aljaleikos
sik habandona filhan ni mahta sind 

Swa managai swe sijaina uf jukuzjai skalkans seinans fraujans allaizos sweriþos
wairþans rahnjaina ei namo fraujins jah laiseins ni wajamerjaidau aþþan þaiei
galaubjandans haband fraujans ni frakunneina unte broþrjus sind ak mais
skalkinona unte galaubjandans sind jah liubai þaiei wailadedais gadailans sind
þata laisei jah gaþlaih jabai ƕas aljaleikos laisjai jan ni atgaggiþ du hailaim
waurdam þaim fraujins unsaris Iesuis Xristaus jah þizai bi gagudein laiseinai iþ
hauhþuhts ni waiht witands ak siukands bi soknins jah waurdajiukos us þaimei
wairþand neiþa haifsteis anaqisseis anamindeis ubilos usbalþeins frawardidaize
manne ahin at þaimei gatarniþ ist sunja hugjandane faihugawaurki wisan gagudein
afstand af þaim swaleikaim aþþan ist gawaurki mikil gagudei miþ ganauhin ni
waiht auk brahtedum in þamma fairƕau bi sunjai þatei ni usbairan ƕa magum aþþan
habandans usfodein jah gaskadwein þaim uh ganohidai sijaima aþþan þaiei wileina
gabigai wairþan atdriusand in fraistubnja jah hlamma unhulþins jah lustuns
managans unnutjans jah skaþulans þaiei saggqjand mans in frawardein jah fralust
waurts allaize ubilaize ist faihugeiro þizozei sumai gairnjandans afairzidai
waurþun af galaubeinai jas sik silbans gaþiwaidedun sairam managaim iþ þu jai
manna gudis þata þliuhais iþ laistjais garaihtein gagudein galaubein frijaþwa
þulain qairrein haifstei þo godon haifst galaubeinais undgreip libain aiweinon
du þizaiei laþoþs is jah andhaihaist þamma godin andahaita in andwairþja
weitwode _biuda andwairþja gudis þanei in melam swesaim taikneiþ sa audaga jah
ains mahteiga jah þiudans þiudanondane jah frauja fraujinondane saei ains aih
undiwanein jah liuhaþ bauiþ unatgaht þanei saƕ manne ni ainshun nih saiƕan mag 

Du Teimauþaiau anþara 

Pawlus apaustaulus Iesuis Xristaus þairh wiljan gudis bi gahaitam libainais sei
ist in Xristau Iesu Teimauþaiau liubin barna ansts armaio gawairþi fram guda
attin jah Xristau Iesu fraujin unsaramma awiliudo guda meinamma þammei skalkino
fram fadreinam in hrainjai gahugdai ƕaiwa unsweibando haba bi þuk gaminþi in
bidom meinaim naht jah daga gairnjands þuk gasaiƕan gamunands tagre þeinaize ei
fahedais usfullnau gamaudein andnimands þizos sei ist in þus unliutons
galaubeinais sei bauaida faurþis in awon þeinai Lauidjai jah aiþein þeinai
Aiwneikai ga-traua þ þan þatei jah in þus in þizozei waihtais gamaudja þuk
anaqiujan anst gudis sei ist in þus þairh analagein handiwe meinaizo unte ni gaf
unsis guþ ahman faurhteins ak mahtais jah frijaþwos jah inaheins in þizozei
fairinos jah þata winna frisaht habands hailaize waurde þoei at mis hausides in
galaubeinai jah frijaþwai in Xristau Iesu þata godo anafilh fastai þairh ahman
weihana saei bauiþ in uns waist þatei afwandidedun sik af mis allai þaiei sind
in Asiai þizeei ist Fwgailus jah Hairmaugaineis gibai armaion frauja
Auneiseifauraus garda unte ufta mik anaþrafstida jah naudibandjo meinaizo ni
skamaida sik ak qimands in Rumai usdaudo sokida mik jah bigat gibai frauja imma
bigitan armahairtein at fraujin in jainamma daga jah ƕan filu in Aifaison
andbahtida mis waila þu kant 

þu nu arbaidei swe gods gadrauhts Xristaus Iesuis ni ainshun drauhtinonds
fraujin dugawindiþ sik gawaurkjam þizos aldais ei galeikai þammei drauhtinoþ jah
þan jabai haifsteiþ ƕas ni weipada niba witodeigo brikiþ arbaidjands airþos
waurstwja skal frumist akrane andniman fraþei þatei qiþa gibiþ auk þus frauja
fraþi us allaim Gamuneis Xristu Iesu urrisanana us dauþaim us fraiwa Daweidis bi
aiwaggeljon meinai in þizaiei arbaidja und bandjos swe ubiltojis akei waurd
gudis nist gabundan inuh þis all gaþula bi þans gawalidans ei jah þai ganist
gatilona sei ist in Xristau Iesu miþ wulþau aiweinamma triggw þata waurd jabai
miþgadauþnodedum jah miþlibam jabai gaþulam jah miþþiudanom jabai afaikam jah is
afaikiþ uns jabai ni galaubjam jains triggws wisiþ afaikan sik silban ni mag
þizei gamaudei weitwodjands in andwairþja fraujins waurdam weihan du ni waihtai
daug niba uswalteinai þaim hausjondam usdaudei þuk silban gakusanana usgiban
guda waurstwjan unaiwiskana raihtaba raidjandan waurd sunjos iþ þo dwalona
usweihona lausawaurdja biwandei unte filu gaggand du afgudein jah waurd ize swe
gund wuliþ þizeei ist Wmainaius jah Filetus þaiei bi sunjai uswissai usmetun
qiþandans usstass ju waurþana jah galaubein sumaize uswaltidedun aþþan tulgus
grunduwaddjus gudis standiþ habands sigljo þata kunþa frauja þans þaiei sind is
jah afstandai af unselein ƕazuh saei namnjai namo fraujins aþþan in mikilamma
garda ni sind þatainei kasa gulþeina jah silubreina ak jah triweina jah digana
jah suma du sweraim sum uþ þan du unsweraim du allamma waurstwe godaize gamanwiþ
aþþan juggans lustuns þliuh iþ laistei garaihtein galaubein frijaþwa gawairþi
miþ þaim bidai anahaitandam fraujan us hrainjamma hairtin iþ þos dwalons jah
untalons soknins biwandei witands þatei gabairand sakjons iþ skalks fraujins ni
skal sakan ak qairrus wisan wiþra allans laiseigs usþulands in qairrein
talzjands þans andstandandans niu ƕan gibai im guþ idreiga du ufkunþja sunjos
jah usskarjaindau us unhulþins wruggon fram þammei gafahanai habanda afar is
wiljin 

Aþþan þata kunneis ei in spedistaim dagam atgaggand jera sleidja jah wairþand
mannans sik frijondans faihugairnai bihaitjans hauhhairtai wajamerjandans
fadreinam ungaƕairbai launawargos unairknans unhunslagai unmildjai fairinondans
ungahabandans sik unmanarigwai unseljai fralewjandans untilamalskai ufbaulidai
frijondans wiljan seinana mais þau guþ habandans hiwi gagudeins iþ maht izos
inwidandans jaþ þans afwandei unte us þaim sind þaiei sliupand in gardins jah
frahunþana tiuhand qineina afhlaþana frawaurhtim þoei tiuhanda du lustum
missaleikaim sinteino laisjandona sik jan ni aiw ƕanhun in ufkunþja sunjos qiman
mahteiga aþþan þamma haidau ei Jannes jah Mamres andstoþun Moseza swa jah þai
andstandand sunjai mannans frawaurþanai ahin uskusanai bi galaubein akei ni
þeihand du filusnai unte unwiti ize swikunþ wairþiþ allaim swaswe jah jainaize
was iþ þu galaista is laiseinai meinai usmeta muna galaubeinai usbeisnai
frijaþwai þulainai wrakjom wunnim ƕileika mis waurþun in Antiaukiai in Eikaunion
in Lwstrws ƕileikos wrakjos usþulaida jah us allaim mik galausida frauja jah þan
allai þaiei wileina gagudaba liban in Xristau Iesu wrakos winnand iþ ubilai
mannans jah liutai þeihand du wairsizin airzjai jah airzjandans all boko
gudiskaizos ahmateinais jah þaurftos du laiseinai du gasahtai du garaihteinai du
talzeinai in garaihtein ei ustauhans sijai manna gudis du allamma waurstwe
godaize gamanwiþs 

Weitwodja in andwairþja gudis jah fraujins Xristaus Iesuis saei skal stojan
qiwans jah dauþans bi qum is jah þiudinassu is merei waurd instand uhteigo
unuhteigo gasak gaþlaih gaƕotei in allai usbeisnai jah laiseinai wairþiþ mel þan
haila laisein ni usþuland ak du seinaim lustum gadragand sis laisarjans
suþjandans hausein aþþan af sunjai hausein afwandjand iþ du spillam gawandjand
sik iþ þu andaþahts sijais in allaim arbaidei waurstw waurkei aiwaggelistins
andbahti þein usfullei aþþan ik ju hunsljada jah mel meinaizos diswissais atist
haifst þo godon haifstida run ustauh galaubein gafastaida þaþroh galagiþs ist
mis waips garaihteins þanei usgibiþ mis frauja in jainamma daga sa garaihta
staua aþþan ni þatainei mis ak jah allaim þaiei frijond qum is sniumei qiman at
mis sprauto unte Demas mis bilaiþ frijonds þo nu ald jag galaiþ du
Þaissalauneikai Xreskus du Galatiai Teitus du Dalmatiai Lukas ist miþ mis ains
Marku andnimands brigg miþ þus silbin unte ist mis bruks du andbahtja aþþan
Twkeiku insandida in Aifaison hakul þanei bilaiþ in Trauadai at Karpau qimands
atbair jah bokos þishun maimbranans Alaiksandrus aizasmiþa managa mis unþiuþa
ustaiknida usgildiþ imma frauja bi waurstwam is þammei jah þu witai filu auk
andstoþ unsaraim waurdam in frumiston meinai sunjonai ni manna mis miþwas ak
allai mis biliþun ni rahnjaidau im 

Du Teitau anastodeiþ 

Pawlus skalks gudis iþ apaustaulus Iesuis Xristaus bi galaubeinai gawalidaize
gudis jah ufkunþja sunjos sei bi gagudein ist du wenai libainais aiweinons þoei
gahaihait unliugands guþ faur mela aiweina iþ ataugida mela swesamma waurd sein
in mereinai sei gatrauaida ist mis bi anabusnai nasjandis unsaris gudis Teitau
walisin barna bi gamainjai galaubeinai ansts jah gawairþi fram guda attin jah
Xristau Iesu nasjand unsaramma in þizozei waihtais bilaiþ þus in Kretai in þize
ei wanata atgaraihtjais jah gasatjais and baurgs praizbwtairein swaswe ik þus
garaidida jabai ƕas ist ungafairinonds ainaizos qenais aba barna habands
galaubeina ni in usqissai usstiureins aiþþau ungaƕairba skal uþ þan aipiskaupus
ungafairinoþs wisan swe gudis fauragaggja ni hauhhairts ni þwairhs ni weinnas ni
slahals ni aglaitgastalds ak gastigods bleiþs andaþahts garaihts weihs gaþaurbs
waurdis triggws ei mahteigs sijai jah gaþlaihan in laiseinai hailai jaþ þans
andstandandans gasakan sind auk managai ungaƕairbai lausaiwaurdai lutondans
þishun þai us bimaita þanzei skal gasakan þaiei gardins allans uswaltjand
laisjandans þatei ni skuld ist in faihugairneins qaþ auk sums ize swes ize
praufetus Kretes sinteino liugnjans ubila unbiarja wambos latos so ist weitwodei
sunjeina in þizozei fairinos gasak ins ƕassaba ei hailai sijaina in galaubeinai
ni atsaiƕandans judaiwiskaize spilli jah anabusne manne afwandjandane sis sunja
aþþan all hrain hrainjaim iþ bisaulidaim jah ungalaubjandam ni waiht hrain ak
bisaulida sind ize jah aha jah miþwissei guþ andhaitand kunnan iþ waurstwam
inwidand andasetjai wisandans jah ungalaubjandans jah du allamma waurstwe
godaize uskusanai 

Iþ þu rodei þatei gadof ist þizai hailon laiseinai 
